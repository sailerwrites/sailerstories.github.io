---
layout: post
title: May Days*
subtitle: Tuwing Mayo, mainit na mainit ang panahon sa buwang ito at mas pipiliin ng batang Genesis ang magpahangin sa papag, kaharap ang mga mayayabong mga puno na sinasaliw ng hangin. Hihiga lang siya doon at matutulog kinahapunan, siesta kung maitatawag. Iba sa mga bata na mas pipiliin na maglaro sa ilalim ng tirik na tirik na araw, magtampisaw sa ilog o di kaya’y sumakay ng pedikab patungo sa dalampasigan, malapit sa sentro ng bayan ng San Isidro. Kung kasali siya sa mga batang iyon ay tiyak hindi niya masisilayan si Dahlia.
cover-img: /assets/img/dummy.jpg
thumbnail-img: /assets/img/dummy.png
share-img: /assets/img/dummy.jpg
comments: false
tags: 
author: Sailer
category: short stories
---

Tuwing Mayo, mainit na mainit ang panahon sa buwang ito at mas pipiliin ng batang Genesis ang magpahangin sa papag, kaharap ang mga mayayabong mga puno na sinasaliw ng hangin. Hihiga lang siya doon at matutulog kinahapunan, siesta kung maitatawag. Iba sa mga bata na mas pipiliin na maglaro sa ilalim ng tirik na tirik na araw, magtampisaw sa ilog o di kaya’y sumakay ng pedikab patungo sa dalampasigan, malapit sa sentro ng bayan ng San Isidro. Kung kasali siya sa mga batang iyon ay tiyak hindi niya masisilayan si Dahlia.

Dahlia Sandoval. Bagong dayo sa payak nilang bayang tila walang katapusan ang bukirin, kagubatan at mga bulubundukin kasama ang ina nitong si Flora. Ito ang tumira sa katabing bahay nila na matagal nang nabakante simula nang lumuwas sa kabisera ang mga nakatira doon. Maikli ang buhok noon ni Dahlia, mababakas sa mukha ang pagkayamot. Nakasuot ito ng maong na jumper, nangungunot ang noo gawa ng sinag ng araw. Marahil naninibago ito sa bayan pagkat wala namang mga kakilala ang mga ito roon. Siyam na taong gulang lamang siya noong una niyang makilala si Dahlia, mukha man itong bugnutin sa unang araw nito sa bayan ay taliwas naman sa ipinapakita nitong ugali sa mga tao roon sa San Isidro.

Matigas pa nga ang ulo nitong umakyat sa punong santol nang mamunga iyon. Dahil natakot siyang mahulog ito ay nag-alok siyang sungkitin na lang iyon ng panumpit. Kinabukasan, bagama’t kalunos-lunos ang pagsakit ng tiyan nito na bakas sa nagusot nitong mukha ay tinawanan lang ni Genesis si Dahlia na bagay na ikinainis ng batang babae.

Simula noon, namalayan na lang ni Genesis na araw-araw ay kasabayan niya itong lumakad patungo sa eskuwela. Minsan nga, nadadamay siya sa pagiging tulog-mantika nito noong una dahil nahuhuli sila sa klase at sa flag ceremony ngunit kalauna’y nasanay na ito sa pamumuhay nila sa probinsiya.

“Puwedeng dumaan na lang tayo sa Bienvenido, Genesis? Sige na, anumang sandali magsisimula na ‘yong dramang inaabangan ko tuwing hapon.” ungot nito sa kanya nang matapos na silang maglinis ng silid-aralan nila. Isinukbit na niya ang bag niya sa balikat.

Kulang na lang ikutan niya ito ng kanyang mga mata. Paano ba naman kasi, nahilig na itong manood sa bahay na nadadaanan nila kapag nasadya silang dumaan sa Bienvenido, bahagi ng bayan ng San Isidro. Madalas silang maglakad patungo sa eskuwelahan nila sa tabi ng kalsada. Sa Bienvenido naman, pasikot-sikot ang daan at may mga iilang bahay at doon gustong dumaan ni Dahlia. Kapag papasok sa eskuwela ay sabay silang dalawa ngunit ibang usapan na pag-uwian na dahil siya didiretsong uuwi, tutulong sa sakahan samantalang ito ay magpapaiwan dahil kung ano-ano pang ginagawa. Isa na rito ang makinood ng mga drama. Wala kasi silang tv sa kanila.

“Bakit ba gustong-gusto mo ‘yung drama na ‘yon? Parang nae-excite ka pa kapag inapi ang bida ng kontrabida. Sa putikan pa. Lumang style na ‘yang dukha na bigla na lang yayaman.” kantiyaw pa niya rito, gusto lang mang-asar at lihim siyang natawa nang lumaki ang butas ng ilong nito.

“Nilalait mo ang teleseryeng pinapanood ko? Aba, kung ganoon naman pala. Samahan mo akong manood para maintindihan mo kung bakit gusto kong manood niyon. Maganda kaya\!” giit nito, pinandidilatan na siya. Nagkibit-balikat si Genesis, nauna nang lumabas ng silid-aralan.

“Nakataya ang trabaho ko sa bukid kapag sinama mo ako lagi. Baka akala mo, hindi ko alam na hindi ka pumasok kinahapunan noong nakaraang araw kasama sina Patch para makinig ng drama sa radio.” Naniningkit ang mga matang sabi niya rito. Bahagyang umawang ang mga mata nito, para itong paslit na nahuling kumupit ng kendi sa tindahan.

“Teka, wala namang ganyanan. Eh ikaw nga, nakita kong kasama si Jenna noong isang linggo. Saan kayo galing nun ha? Ikaw talaga, hindi mo sinabing nanliligaw ka na sa kanya.” gatong nito, sa tonong natatawa at kaagad naman niya itong inakbayan, binibirong iipitin ang leeg nito pag nagsalita pa ito.

“Partner kami sa project at nasa sentro kami upang bumili ng mga kakailanganing gamit. Akala mo rin hindi ko alam na ninanakawan mo ng tingin si Manuel? Hindi ka pa man nagsasalita, alam kong may tampururot ka sa kanya.” Nahuli niya itong nakamasid sa nakabukas na bintana, pinanonood si Manuel, kasama ang mga kaibigan nito. Ni halos hindi na siya pansinin ng dalaga kahit pa ilang beses na niyang tinawag ang pangalan nito.

Binata’t dalaga na sila at normal na sa edad na iyon ang magkagusto. Lumalim na ang boses ni Genesis, tumangkad at tinutubuan bigla ng mga taghiyawat. Hindi rin ligtas sa taghiyawat si Dahlia at kapag nagmamaktol ito tungkol doon ay inaasar at tinawanan pa niya ito bagay na ikinapikon nito minsan. Sino bang gustong ibandera ang asungot at sagabal na tuldok na iyon sa mukha mo? Parte na iyon ng pagdadalaga at pagbibinata nilang dalawa.

“Hindi ‘yan totoo\!” nahindik nitong bulalas. Dumistansiya tuloy siya rito nang lumakas ang boses nito.

“Hindi naman kita ibubuking kay Manuel.” Namalayan na lang ni Genesis na hinahabol na siya ni Dahlia sa init at tawa lang siya ng tawa habang tumatakbo.

Tumigil lamang sila nang makarating na sila sa bukas na bahay at panoorin ang dramang kinaadikan nito. Nakaupo lang sila sa kawayang upuan sa labas ng bahay na iyon at hinayaan lang silang makinood. May mga nasasabi man siya ukol sa mga trip ito at mga interest ay tamang nang-iinis at nang-aasar lang naman siya. Hinahayaan niya ito dahil alam niyang magpupumilit pa rin ito sa kung ano ang gugustuhin nito.

Kapwa sila tahimik habang nilalakad ang daan pauwi ng bahay nila. Tunog ng mga yapak nila sa lupang daan, panaka-nakang ugong ng mga sasakyan ang maririnig. Nasa harap ang mga mata nila, magkaagapay na naglalakad at payapang pinagmasdan ang unti-unting paglubog ng araw. Ang pagkawala ng tila likido ng dugo sa kalangitan. Doon napagtanto ni Genesis na sa pagsikat ng araw at ang paglubog nito ay kasama niya si Dahlia.

Maagang sumikat ang araw, unang araw ng bakasyon nila at kahit wala nang klase ay pumunta pa rin si Genesis sa bahay nina Dahlia. Gusto lang niyang mang-asar sa tulog mantikang si Dahlia kaya naparoon siya. Sanay na ang nanay Flora nito na nandoon siya at walang problema rito na labas-masok siya sa bahay ng mga Sandoval. Ganoon rin naman si Dahlia sa bahay nila, natutuwa pa nga ang nanay Laura niya na sabik sa anak na babae. Dalawa kasi silang lalaki na magkapatid. Nasa kabilang bayan ang Kuya Gilbert niya, inaasikaso ang pag-aaral nito sa community college at pagtatrabaho sa isang talyer.

“Dahlia, gising na. May klase pa tayo. Pag na-late na naman tayo, magbubunot na naman tayo ng damo sa likod ng eskuwelahan.” pananakot pa niya rito nang umungol lang ito tanda na ayaw nitong istorbuhin ang pagtulog nito. Anim na taon na itong naninirahan sa probinsiya nila sa San Isidro ay hindi pa rin ito masanay-sanay sa nakagisnan nilang maagang paggising ng umaga.

Si Genesis na mismo ang nagbukas ng bintana ng kuwarto at napabuntong-hininga na lamang siya nang makita ang tanawin sa labas. Mga bahay na gawa sa kahoy at nipa. Mga kawayang nakatirik kasama ang iba’t ibang klase ng punong-kahoy. Mga palayan na sumisilip sa bubong ng mga bahay maging ang bulubundukin na natatabunan nang bahagya ng hamog.

“Anong oras na\! Naku\!” Kaluskos lamang ang narinig ni Genesis, kagat-labing pinigilan ang sariling mapangiti. Nang lumingon siya ay nanlalaki ang mga mata nito nang may maalala. “Loko ka\! Wala na tayong klase\! Bakasyon na kaya\!”

Sinalo lang niya ang initsa nitong unan. “Ang baho naman nitong unan mo. Amoy panis na laway.” pang-aasar niya. Nahindik ito’t inagaw sa kanya ang unan. Ang sakit na ng tiyan niya sa kakatawa sa hitsura nito. Hindi naman talaga mabaho ang unan, mukhang bagong laba pa yata nang gamitin ni Dahlia.

“Hindi ako naglaway.” Pinameywangan siya nito, nanunuri ang mga mata. Sabog ang buhok niyo, lukot-lukot ang damit na mas malaki pa rito at singkit na singkit ang mga mata. Sanay na siyang makitang ganoon ang hitsura ni Dahlia sa umaga. “Unang araw ng bakasyon, ikaw na pambungad. Nakakasawa na kaya makita pagmumukha mo ano.”

“Sabihin mo lang sa ‘kin kung gusto mong si Manuel ang gigising sa ‘yo.” Nataranta ito bigla, napatingin sa nakabukas na pinto.

“Tumahimik ka nga, baka marinig ka ni Mama\! Anong nakain mo’t nandito ka? Wala na kayang klase. Hindi mo na ako kailangang gisingin araw-araw.”

“Low tide yata sa Madridejos.” Iyon ang pangalan ng dalampasigan na minsan nilang puntahan kapag nagagawi sila sa sentro. Doon sila tumatambay pag naboboryo na sila, may munting selebrasyon o kapag gustuhin lang nilang mangolekta ng seaweed. Padamihan hanggang sa may manalo at ibibili ang isa ng ice candy na nilalako. “Doon tayo?”

Tila iyon ang paraan upang magising ito nang tuluyan sapagkat kilala siya nitong mas gugustuhing humilata buong araw at tumambay sa lilim ng punong mangga kaysa ang magliwaliw kung saan. Malayo rito na kung ano ang tinutuklas na lugar sa bayan nila at madalas ay nakukuyog siya nito. Madalang siya ang magyaya ritong lumabas sila.

Umalingawngaw ang tawa nito sa bahay. Sa umagang iyon. Mas lalong naging maliwanag ang mukha nito.

Akala ni Genesis, magtatagal ang mag-ina sa San Isidro ngunit kamukat-mukat ni Genesis ay bigla na lamang lilisan ang dalawa sa araw na iyon. Ni hindi man lang inintay na sumampa ito sa stage sa araw ng pagtatapos nila ng hayskul. Sa araw ding iyon nito inamin sa kanya ang tungkol doon at ang ngiti niya nang salubungin ito ay naglaho nang mapagtanto kung gaano kaseryuso ang mga mata, walang bahid ng kapilyuhan, hindi nagbibiro.

“Makinig ka, Genesis. Totoong aalis na kami ngayon at kahit labag sa loob ko ang pag-alis namin mamayang gabi, wala akong magagawa kundi sundin si mama.” Hirap na hirap ang kaloobang pag-amin nito sa kanya.

Bumadha ang kalungkutan sa mga mata ni Genesis, pinoproseso ang mga nangyayari.

“Bakit agad-agad?” Napailing na lamang si Genesis dahil dadating pa rin sa puntong lilisan ang mga ito sa San Isidro. Hindi nga ito taal na taga-roon ngunit sapat na ang pamamalagi ng mga ito upang mapalapit ang mga ito sa puso ng mga taong nakatira sa San Isidro, tila ba parte na ang mag-ina ng payak na bayan na iyon.

“Hindi ko alam.” Bumagsak ang mga balikat ni Genesis. Sandaling namagitan ang katahimikan sa pagitan nilang dalawa. Bahagyang humangin at tinangay niyon ang iilang talulot mula sa puno ng ilang-ilang.

“Gusto mo pumunta tayo ng Madridejos? Hindi man low tide ngayon, mukhang maganda namang pagmasdan ang dagat.” *Kahit sa huling pagkakataon man lang, makakasama kita,* isip ni Genesis.

Sinulit nila ang araw na magkasama silang dalawa. Nagtampisaw sila sa Madridejos at nagliwaliw sa sentro ng bayan. Kaakibat man niyon ang kalungkutan nang napipintong pag-alis nito. Papalubog na ang araw, namalayan na lang ni Genesis na unti-unti nang naglaho ang sinasakyan na bus ng mag-ina. Nanlalabo man ang paningin niya gawa ng mga luhang umalpas na lang sa mga mata niya, napatingala sa kulay dugong kalangitan na tila sumisimbolo sa puso niyang tila tinarakan ng punyal.

*“Pangako, magsusulatan tayong dalawa. Ayokong tuluyang mawalay sa San Isidro, sa iyo.”*

Maraming nalungkot sa biglaang pagkawala nina Flora at ng anak nitong si Dahlia sa San Isidro. Sanay na ang mga itong nakikita si Flora na naglalako ng mga kakanin sa bayan at ang masayahing disposisyon ni Dahlia bagay na kinagigiliwan ng mga matatanda. Maging ang mga batang madalas kinukulit ni Dahlia ay napapaiyak na lang bigla dahil wala na itong kalaro. Higit sa lahat, naiwan nitong malungkot at matamlay si Genesis.

*Genesis,*

*Patawad kung lumisan ako nang biglaan sa San Isidro. Bagama’t gusto kong manatili sa bayan, makahalubilo ang mga tao diyan ay hindi ko magawa pagkat desisyon ni mama na lumisan kaming dalawa. Samu’t saring alaala ang baon ko sa San Isidro. Mayo pala noong lumipat kami diyan at Mayo rin nang umalis kami. Paborito kong buwan. May fiesta. Flores de Mayo kung kailan naging Juana ako at ikaw ang katambal ko. Anihan, yung mga araw na humihiga na lang tayo sa mga dayami, pinagmamasdan ang iba’t ibang hugis ng mga ulap. Hindi ko mapigilang mapaiyak sa loob ng bus at hindi ko magawang salubungin ang mga mata mo nang lumulan na ako.*

*Lumipat kami sa isang bayan ni mama sa may hilaga. Tatlong araw kaming patigil-tigil, nakitira sandali sa mga taong nakapagpalagayang-loob ni mama. Hanggang sa napagdesisyunan na titira muna kami sa bayan ng Tupaz. Iba ang dalampasigan ng Tupaz diyan sa San Isidro, mabato, maalat ang amoy ng dagat. Nakadaong ang iilang mga barko at minsan nagigising ako sa mga ugong sa umaga.*

*Kapag hindi ako makatulog, nangungulila sa presensiya ng San Isidro; kayong mga taong napalapit sa puso ko ay pinagmamasdan ko na lang ang parola sa malayo.*

*Kumusta na pala si nanay Laura mo? Patawad, huli na nang makapagpaalam kami sa mga magulang mo maging sa mga tao sa bayan. Si Patricia ba? Sila na ba ni Manuel? ‘Wag kang mag-alala, wala na akong damdamin sa kanya. Siguro, nagustuhan ko lang ang kasipagan at kabaitan niya. Ikaw? Nagagawi ka pa rin ba sa Madridejos? Pasensiya na, wala ako diyan sa tabi mo.*

*Hanggang sa susunod na liham. Sulatan mo ako.*

*Dahlia*

“Hanggang ngayon ba ay inililihim mo pa rin ang damdamin mo?” untag sa kanya ni Patricia na ikinagulat niya. Natigil siya sa pagbubunot ng mga ligaw na damo sa palayan, nanlalaki ang mga matang binalingan ito sa may pilapil.

“Damdamin? Anong damdamin?” kaila niya rito, hindi makatingin ng diretso. Nanunuri ang mga mata ni Patricia sa kanya.

“’Wag mong ikaila iyan sa akin. Hindi sa pinangungunahan kita, sadyang magaling lang talaga akong mag-obserba lalo na sa ‘yo. Musmos pa lamang ay magkasama na tayong dalawa. Kahit wala pa siya dito.”

Napabuntong-hininga na lang si Genesis, naupo na rin sa pilapil, hinayaang kumapit ang basang lupa sa binti niya.

“’Wag mong sabihin sa kanya.”

“Hindi ako ganoon. Hahayaan na kita. Makokompromiso ang pagkakaibigan ninyong dalawa.” Hindi nakaimik si Genesis pagkat totoo naman ang sinabi nito. Ayaw niyang guluhin ang pagkakaibigan nilang dalawa ni Dahlia dahil lang may lihim siyang damdamin rito. Sapat na sa kanyang masaya ito at lagi niya itong nakakasama.

*Genesis,*

*Nagtampo sa akin si Patricia dahil hindi ko man lang sinabi sa kanya ang pag-alis mo. Mga ilang araw din akong hindi pinansin ng mga kaibigan natin at oo, nagsisi ako kahit na hindi ko naman sadya na makasama kita sa huling araw na ‘yon. Nangako ka kay Patch na sabay kayong magtatapos ng hayskul, tayo, ngunit bago ka pa man tumuntong ng entablado. Wala ka na rito. Alam mo bang nagdulot ng katahimikan ang pagtawag ng pangalan mo. Nakalimutan ng adviser natin na hindi ka na pala makakarating sa graduation. Nakita ko si Patricia, nangingilid ang mga luha. Hindi sila naging si Manuel, siguro alam ni Patricia ang damdamin mo kay Manuel. Ang daming alam ng babaeng iyon, at isa pa, mag-aaral sa kabisera si Manuel at mananatili sa San Isidro si Patricia. Magiging malayo sila sa isa’t isa.*

*Apektado si mama nang mawala ka na rito. Sabik iyon sa anak ng babae e, mas kinakampihan ka nga n’on di ba kesa sakin. Tatlo ba naman kaming mga lalaki sa buhay niya na minsan nagdadala ng sakit ng ulo sa kanya.*

*Kinausap pala ako ni Manuel pagkatapos ng graduation at natambay kami sa kanila dahil may handaan, iba pa rin daw kapag nandiyan ka. Lumiliwanag ang paligid kapag andiyan ka raw. Pinilosopo ko, hindi ka naman araw.*

*Ang totoo, isa kang delubyo. Oo, delubyo. Hangin na pinagsamang malakas na ulan at storm surge. Ganoon ang epekto mo. Pagkatapos ng delubyo, ayon, luluwa na lang ang mga mata namin sa pinsala. Ang sagwa pero ikaw ang delubyong gusto kong bumalik.*

*Ayos lang naman ako. Tumuloy ako sa kolehiyo, sa community college. Agriculture ang kinuha ko, sa panggigilalas nina mama at papa. May plano ako, Dahlia. Sayang, di nagbangayan pa tayo kung sino ang mauupo sa tabi ng bintana ng bus sa atin tapos di pala talaga kita makakasama sa community college.*

*Ikaw? Tumuloy ka ba sa kolehiyo? Hindi ba haunted ang parola na ‘yan? Ang layo mo naman. Sa hilaga pa talaga. Nasa dulo na kami ng timog.*

*Ikumusta mo na lamang ako sa nanay mo. Tagal ko nang hindi nakakain ng cassava cake na siya mismong gumawa.*

*Genesis*

---

*Dahlia,*

*Lumang-luma na ang parola rito, nakailang renovate na at ngayon, parang historical site na lang. Maraming mga kuwentong kababalaghan na hindi ko alam kung totoo ba o hindi pero alam kong pinagbabawal ang kahit na sino ang pumasok sa parola. Maganda lang siyang tingnan sa malayo, hanggang doon lang. Ang creepy ng dating lalo na kapag makulimlim ang langit.*

*Nasisilayan ko ang salaming dingding ng pinatatrabahuan ko. Tindahan ng mga bagay na may kinalaman ang pangingisda. Wala namang problema kay mama na hindi na muna ako magkokolehiyo. Kung dati, nagbebenta kami ng mga kakanin ay isda naman ang binibenta namin sa palengke. Nagluluto pa rin naman siya ng kakanin at minsan binabahagi niya sa mga kapit-bahay namin.*

*May mga naging kaibigan naman ako rito sa Tupaz. Mga anak ng mga mangingisda, madalas mga batang nakakausap ko kapag tumatambay sila sa daungan ng barko. Nakakatuwa silang panooring nagkukulitan. Parang tayo lang noong mga bata pa tayo.*

*Masaya ako’t tinuloy mo ang pag-aaral mo at kung ano man ang plano mo ay tiyak na matutupad iyan. Ikaw pa. Tungkol naman kay Pat at Manuel, nakakalungkot lang na hindi sila nagkatuluyan. Nakakaangat ang pamilya nina Manuel at hindi na ako nagulat na mag-aaral iyon sa kabisera. Matalino naman iyon.*

*‘Wag kayong pasaway masyado kay nanay Laura, wala na ako diyan at wala na siyang kakampi kapag kayo naman ang nagkampihan pagdating sa kalokohan.*

*Siguradong matutuwa ka sa parte ng Tupaz na may mga mangrove, lalo na kapag low tide doon. Paborito pa naman natin ang low tide. Kung sana kasama kita rito. Hanggang tanaw na lang ako sa mga alaala natin. Napagkakamalan na nga akong parang baliw dito sa tindahan dahil bigla-bigla na lang akong ngingiti at tatawa. Madalas ikaw ang naaalala ko. Sanggang-dikit kaya tayo.*

*Tinatawag na ako ni mama, tutulungan ko siyang magbenta ng isda ngayong umaga. Sa susunod na sulat ulit.*

*Dahlia*

---

*Dahlia,*

*Matagal bago ko natanggap ang sulat. Kinukulit ako ni Pat. Ang babaeng ‘yon, binasa ang mga sulat mo. Miss na miss ka na ni Patricia. Sabi pa niya, mag-iipon kaming dalawa makabisita lang sa ‘yo sa Tupaz. Natawa lamang ako nang madismaya siya sa layo ng bayang nilipatan ninyo.*

*Sapat na sa aking nagsusulatang tayong dalawa at ako rin naman, naalala kita sa mga bagay na napapansin ko. Dinaanan ko ang bahay kung saan tayo nanonood ng mga nagugustuhan mong teleserye. Palagay ko nga ikaw lang ang dahilan kung bakit binubuksan nila ang pinto ng bahay nila, para makapanood ka. Kasundo mo naman kasi ang may-bahay doon na tuwang-tuwa sayo. Madalang na lang ako dumayo sa Madridejos beach at napalitan iyon ng pagtambay ko sa library. Binuno ko na lang sa pag-aaral ang oras ko at kung minsan, tumutulong ako sa bukid.*

*May kasintahan na pala si Kuya Gilbert, di man lang niya sinabi kaagad at nalaman ko na lang mismo sa kasintahan niya noong magkasabay kaming kumain sa isang karinderya, ilang kanto ang layo mula sa community college. Maganda naman siya, mabait pero mas maganda pa rin ang ngiti mo. May sungki ka eh. Nagkaroon ako ng kaibigan, si Tok, Toqacio ang buong pangalan. Magulo rin katulad mo, galing sa ibang bayan. Magsasaka din ang mga magulang at nag-aaral rin ng agrikultura.*

*Nag-aaral na rin pala ako tumugtog ng gitara. Kung sana’y makita mo kung paano ako tumugtog nito. Kakantahan kita ng paborito mong kanta, iyong ‘Talulot ng Gumamela’.*

*Genesis*

---

*Genesis,*

*Nagboluntaryo sa clean and green program dito sa Gin, coastal cleaning at katulong din ako ni Kuya Polo sa pagmomonitor ng mga batang tinuturuan niyang mag-surf. Ang Gin ay isa sa mga islang kabilang sa Isla Carmela. Dito na kami nakatira. Di namin kasundo ‘yung landlady ng inuupahan naming bahay.*

*Maganda rito. Kumikinang ang asul na karagatan sa ilalim ng maaliwalas na kalangitan. Nagtatrabaho na ako ngayon sa isang resort nito, housekeeping sa mga inn. Tuwing may mga bigating bisita, abalang-abala kaming mga empleyado doon. May nakilala nga akong tiga-kabisera. Napagkamalan pa akong hindi marunong magbasa, mukha ba akong walang pinag-aralan? Sa huli, nagkasundo naman kaming dalawa. Babae siya, si Noelle. Kasama niya ‘yung pamilya niya doon, akala ko nga maarte at maere, hindi pala. Mali ang impresyon namin sa isa’t isa.*

*Natutuwa ako rito sa Gin kompara sa Tupaz. Island girl na ba akong maituturing? Hindi bukid girl? Di-hamak naman na mas marami akong maiikot diyan. Bumalik na pala sa pagbebenta ng mga kakanin si mama at marami namang tumangkilik. Pinayagan siyang maglako sa may resort.*

*Kinombinsi ko si mama na magtrabaho, bukod sa graduate siya ng kolehiyo ay matalas ang memorya niya, maliksi pa ngunit ayaw niya. Palagay ko, may nililihim si mama sa kin at posible iyon ang dahilan kung bakit palipat-lipat kami. Espekulasyon ko lang naman. Baka magtalo na naman kami tungkol doon at ayokong hindi kami mag-imikan sa umaga. Buong buhay ko, kaming dalawa ang magkasama. Minsan nga naiisip ko kung ano kaya ang pakiramdam ng malaki ang pamilya mo? May tiyo, tiya, mga pakialamerang auntie pati mga pinsan, lolo at lola. Ni hindi ko kilala ang tunay kong ama. Hindi ko naman ramdam na may kulang sa pagkatao ko, masaya ako pero aminado akong gusto kong malaman na may koneksiyon sa ibang tao, pamilya.*

*Sagana ang mga gumamela rito, sa bakuran ni Aling Luisa. Kulay orange at red. Pinapayagan naman niya akong pumitas roon pero hindi puwede madalas. Kalaunan napagtanto kong ayos na pagmasdan ko na lang sila kesa makitang namamatay sa mga kamay ko.*

*Gusto kong makilala ang kasintahan ni Kuya Gilbert, baka makasundo ko siya. Mabuti’t nakatagpo ka ng kaibigan kay Tok. Sa susunod nating pagkikita, tugtugan mo ako ng gitara. Oo nga pala, medyo may alam na ako sa surfing, turo ni Kuya Polo.*

*Dahlia.*

---

*Dahlia,*

*Ang bilis lumipas ng panahon, nasa ikatlong taon na ako ng kolehiyo. Kaunti lang ang naani ng mga magsasaka dito sa amin gawa ng pananalasa ng bagyo. May mga araw na hindi ako nakapasok sa klase namin at mabuti na lamang nakahabol ako sa klase. Muntik nang maging pasang-awa ang mga grado ko sa absences ko pero ayaw ko namang pabayaan na lang ang paghahanapbuhay namin rito.*

*Nagtatrabaho si Patricia sa taniman nila ng gulay nina Manuel, iyong lupa na boundary sa ibang bayan at ang mga natutunan ko naman ay ibinabahagi ko sa ibang magsasaka. Mga natural at modernong paraan sa pagsasaka. Libangan ko na rin ang magbasa ng mga kung ano-anong artikulo pagdating sa farming.*

*Sa isla ka na pala nakatira, mas lalong ang layo mo na. Iyong naipon ko sana ay nagastos ko sa kasal ng kapatid ko. Isa sila sa mga kinasal sa mass wedding sa simbahan dito sa atin. Nahuli pa nga sila at dahil huli nga, may espesyal na seminar sila galing sa pari mismo. Sila rin ang isa sa pinakabatang ikakasal roon. Nagdadalang-tao na pala si Ella, tatlong buwan. Tila may fiesta ang buong bayan sa dami ng kasalan na nangyari. Sigurado akong matutuwa ka sa mga handa. May adobo, may lechong baboy, mechado, sisig, pati mga kakanin. Meron. Nagpaihaw rin ng dalawang baka, mga sampung manok at tatlong baboy. Iba-iba ang putahe. Para di atakihin ng highblood o ng puso, may mga gulay at prutas namin. Pambalanse. Pero wala pa ring tatalo sa sarap ng mga kakanin ni nanay Flora. May videoke kinagabihan at napilit pa akong pakantahin ni Tok. Tuwang-tuwa naman sila, hindi na napansing napiyok ako dahil lasing na ang mga tao ng beer at lambanog nila.*

*May bagong tayong seafood resto sa may Madridejos, pugita at pusit ang pangunahing mga putahe nila doon. Part-time na trabaho ko. Kokonti na ang mga subject ko ngayong second sem. Pinayagan naman ako. Parehong malapit na tayo sa dagat pero iba pa rin na magkasama tayo, ano? Malamang, naubusan na ng damo ang dagat.*

*Ang bilis nating lumaki. Nagbabago. Parang kailan lang, tinutulak mo ako para samahan ang kalabaw na maglunoy sa putikan at isasama naman kita hanggang sa pagalitan na tayo pag-uwi natin. Para tayong naglalakad na tsokolate sa hitsura natin. Nalasahan pa natin ang amoy ng masangsang na lupa at baho ng kalabaw. Mga isip-bata subalit masayang-masaya naman.*

*Genesis*

---

*Dahlia,*

*Walong buwan ng hindi ka na sumusulat. Nakalimutan mo na ba ako o abala lang? Nakaligtaan mo lang ba magsulat? Naiintindihan naman kita. Maging ako man ay abalang-abala. Nagsimula iyon nang masagasaan ng motor si tatay Noah. Gagong drayber na iyon, tinipid pa kami sa puwerhuwisyong dulot niya sa tatay kong hirap na ngayong maglakad at napilitan palitan ni Kuya Gilbert si tatay sa sakahan.*

*Ayaw ni mama na tumigil ako sa pag-aaral. Wala na pala ako sa seafood resto, nag-resign na ako nang may natuklasan ako. Mas lalong subsob ako sa pag-aaral, fourth year na ako. At pagkatapos nito, mag-iipon pa ako para sa plano kong sakahan. Lupa na lang talaga. May nakasundo naman ako ngunit maraming interesado makipag-partner sa may-ari niyon. Sumasakit na ang ulo ko sa magiging proposal ko. Marami pa akong bubunuing mga impormasyon, di-hamak na wala pa akong karanasan sa pagmamaniobra ng isang sakahan.*

*Umuuwi dito sa probinsiya si Manuel. Nasaktan man si Pat nang malaman niyang may kasintahan si Manuel ay hindi niya pinahalata rito. Dinala ba naman ‘yong tiga-siyudad niyang kasintahan na buong araw namang nanatili sa bahay. Ikaw nga noon, kebago-bago mo pa, kung saan-saan ka naglalagalag. May mga tao talagang hindi gusto ang buhay-probinsiya. Wala naman akong problema sa mga tiga-siyudad, sanay lang talaga akong may naaamoy na preskong hangin, natatanaw na puno’t bulubundukin at natatawid na mga ilog. Ayoko ng maingay na siyudad.*

*Nabanggit mo sa akin na minsan ka nang tumira sa kabisera noong hindi pa tayo nagkikita. Malamang, kaunti lang ang naalala mo dahil masyado ka pang bata noon.*

*Kaya ko ito kinukuwento dahil may posibilidad na lumuwas ako sa kabisera. Magtatrabaho ako doon at mangangalap ng impormasyon pati na rin ng mga sponsors kung sakali. Mga ilang buwan lang at pinayagan naman ako ni mama. Pinagkakaabalahan nun ay ang pamangkin kong si Mau, babae siya kaya tuwang-tuwa ‘yung huli.*

*Genesis*

---

*Dahlia,*

*Kumusta ka na? Wala na akong balita sa ‘yo. Baka may kasintahan ka na ah, kaya nakalimutan mo na ako. O baka kasal ka na? Inunahan mo na ako?*

*Tama nga ako. Maingay sa kabisera. Matataas ang mga gusali. Maraming mga tao. At mahirap maghanap ng trabaho. Naging waiter ako sa isang middle class restaurant, nakatulong ang experience ko sa seafood resto. Dumadalo din ako sa mga seminars patungkol sa pagsasaka, kahit anong may kinalaman doon.*

*Nakatira ako sa isang squatter area, at mabuti na lamang may nakasundo naman ako doon. May mga boarders kasi na galing sa ibang probinsiya at halos kapareho lang sa akin na lumaki sa sakahan. Iyong iba naman na bagama’t pang-kanto ang pag-uugali ay mabait naman. Nang-aalalaska man ay tunay namang kaibigan. Tinulungan ako ng isa sa kanila nilang makilala si Genevieve. Si Genevieve ay anak ng namayapang haciendero at gustong mamuhay sa bayan nila. Mga tatlong bayan ang pagitan sa bayan namin sa San Isidro ang bayan ng Sierra Catalina. Katawa-tawa nga ang pagkikita namin dahil may butas pala ang pantalong suot ko noong magkita kami sa isang resto para mag-usap. Napahiya pa ako.*

*Balitaan kita kapag nakasundo ko itong si Genevieve. Kutis-mayaman, baka sumabit ako.*

*Sana maayos kayo ng kalagayan ng nanay Flora mo.*

*Genesis*

---

*Dahlia,*

*Natanggap mo ba ang mga sulat ko? Hindi ko pala nasabi sa huling sulat na nakapagtapos na ako ng kolehiyo. Pasensiya ka na, nakaligtaan ko.*

*Nagkasundo na pala kami ni Genevieve. Ginawa niya akong tauhan sa sakahan nila slash co-manager niya. Masasabing partner kaming dalawa sa pagpapatakbo. Mahirap man noong una dahil walang tiwala ang mga trabahador doon sa akin ay nakuha ko naman ang loob nila makaraan ang ilang buwang pagtatrabaho ko doon. Kapag nakakaluwag ako ay binibisita ko sila mama sa San Isidro.*

*May mga araw nga na natutulala na lang ako sa sakahan doon. Andoon pa rin naman ang papag kung saan ako nakatambay noong una kitang makita. Ang layo na. Palabo na siya ng palabo. Hindi ko na alam kung saang lupalop ka na. Kung nasa isla ka pa ba ng Gin o nasa kabisera ka lang? Baka, nasa iisang lugar lang tayo ngunit hindi lang natin namamalayan pagkat nakatalikod tayo sa isa’t isa? O di kaya’y ang sinasakyan nating bus ay nagkasalubong na pala?*

*Ilang taon na rin, nalulungkot pa rin ako sa katotohanang baka hindi na nga tayo magtagpo. At kahit mag-ipon pa ako, hindi sigurado na nasa isla ka pa. Nakatira ka pa ba sa Gin?*

---

*Dahlia,*

*May maganda akong balita sayo. Malapit na silang isakal ni Pat at Manuel\! Sabi ko na nga ba, sila pa rin ang magkakatuluyan sa huli. Nagulat na lang ako pag-uwi ko na magkahawak-kamay silang dalawa.*

*Nang banggitin ka nila. Ewan, bigla na lang ako natanga. Bakit ba pagdating sayo, kahit na wala ka ang presensiya mo? Ang lakas pa rin ng tama ko sayo? Panaka-naka kang sumusulpot sa balintataw ko. May nagugustuhan naman akong babae. Sabi pa ni Genevieve, may common denominator lahat, masayahin. Pero higit ka pa rin sa lahat, kaya mo akong bara-barahin at buweltahan. Ayokong sirain ang pagkakagusto mo kay Manuel kaya sinarili ko na lamang ang nararamdaman ko sa ‘yo.*

*Kailan ba ito nagsimula? Ah oo, noong Agua de Mayo. Ilang beses na kitang sinabihan ang panget mo sa umaga pero sa unang ulan ng Mayo, ang ganda-ganda mo sa mga mata ko. Nakangiti, napahagikgik pa nga, tumatakbo sa may pilapil at hinabol kita para hindi ka mahulog. Paanong ang babaeng pinagtawanan ako noong may tuli ako ay magkakagusto ako nang higit pa sa isang kaibigan? Bawal iyon, isip ko pero mapipigilan ko ba ang sarili ko kung nagrarambol na itong mga lamang-loob ko sa tiyan? Ang sagwa nga. Ilang taon rin ang pinalipas ko, itinatago itong damdamin ko dahil baka walang magandang maidulot ito kapag inamin ko ito sa ‘yo.*

*Takot ako. Takot akong maglaho na lang bigla. Ang pagkakaibigan natin. Ngunit higit pa pala doon. Ikaw ang naglaho na lang bigla sa buhay ko. Noong umalis ka, gabi-gabi hindi ako makatulog at may mga araw na napapaiyak na lang ako sa tabing-ilog. Andoon ka dapat sana e, kasama ko. At alam kong hindi sa lahat ng pagkakataon ay natutupad ang mga hiling ko. Kung saan man ako tangayin ng hangin, hangad ko pa rin ang kaligayahan mo.*

*Genesis*

---

*Dahlia,*

*Maayos naman ang pamamalakad namin ni Genny, kapag admin works, siya ang bahala. Mga paperworks at ako naman sa aktuwal na mga gawain, katuwang ang mga trabahador doon. May isang asungot lang na dumating. Half-brother niyang balak pa yatang makihati at eetsapuwera na lang ako. Tubong kabisera naman na walang kaalam-alam sa pagpapatakbo ng isang farm. Muntik na akong mapahagalpak ng tawa nang malublob sa nilulunoy ng kalabaw. Diring-diri.*

*Malaki na si Mau, nasa kindergarten na. Makulit na bata, gaya mong palakaibigan at mausisa. Sakit man siya sa ulo ng Kuya Gilbert ko kapag may nagagawa na namang kalokohan sa bahay. Gaya ng pagkakalat ng tissue ay mahal naman niya ang anak niya. Maging ang hipag kong si Ella, nadagdagan ang eyebags sa pagbabantay ng makulit nilang anak. Lalo na ngayon na ipinagbubuntis nila ang pangalawa, na mukhang lalaki pa yata. Nangingitim daw kasi sabi ni Kuya. Ugok talaga.*

*Kung curious ka sa buhay pag-ibig ko. Wala. Kinakalawang ako, Dahlia. Kasalanan mo ito. Biro lang. Taon na rin ang lumipas at siguro panahon na rin para bitiwan ko ang nararamdaman ko sa ‘yo. Biruin mo, ilang taon ka ring namamahay sa puso kong inamag na. Ang hirap mo kasing kalimutan.*

*Genesis*

---

*Dahlia,*

*Hoy Dahlia. Hindi na ako natutuwa. Bakit wala pa rin akong natatanggap na sulat mo? Baka may makabasa nitong iba.*

*Sapat na ‘tong ipon ko makapunta lang diyan at magfi-file ako ng leave kapag naayos ko na itong problema ko sa asungot na half-brother ni Genny.*

*Magkikita na ulit tayo. Parang matatae ako nang sinusulat ko ito. Paano kung wala ka pala sa Gin? Paano kita hahanapin?*

*Genesis*

Napakurap-kurap na lamang si Genesis nang makababa na siya sa bangka. Nasa isla na siya ng Gin. Mistulang paraiso ang lugar na napaliligiran ng asul na karagatan, malinaw na malinaw ang tubig noong madaanan ng bangka. Kitang-kita ang marine dioversity at mas lalo niyang ikinamangha ay ang mga nakapaligid na mga isla na may iba-ibang kagandahan. Sa wakas, nakapunta na siya doon at matagal man ay sabik siyang makita si Dahlia. Ngunit hindi mawala ang pag-aalinlangan niya na baka wala ito roon at higit sa lahat. Baka hindi nito natanggap ang mga liham. Na-stuck na lang sa Post Office.

Nagpa-reserve siya ng inn sa resort na iyon, nagbabasakaling makikita lang niya sa paligid ng mga inn si Dahlia ngunit ni anino nito ay wala doon kaya nadismaya siya. Nagtanong-tanong siya sa taal na taga-roon kung paano makapunta sa address na itinuro niya.

“Naku, hijo. Pitong taong nang wala rito ang mag-inang Sandoval. Sinusulatan ka ni Dahlia? Hindi ba niya sinabi sa ‘yong namayapa na ang kanyang ina?” ani Ka Irning na siyang nagsama sa kanya patungo sa bahay na inuupahan ng mag-ina doon. Napatigil siya sa paglalakad, gulat na gulat sa narinig at natulala. Wala siyang maapuhap na mga salitang sasabihin. Pitong taon na rin nang hindi na ito nakasulat sa kanya at patuloy pa rin siyang nagpapadala sa mga sulat nito. Kung ganoon, tumigil ito sa pagsusulat sa kanya nang magpaalam sa mundo ang nanay nito?

Nanlumo si Genesis, nanlalambot ang mga tuhod niya at napaupo siya sa washed-away log doon, napahilamos sa mukha sa katotohanang literal na mag-isa na si Dahlia. Para siyang naglalakad sa alapaap nang magkuwento ito tungkol sa mag-ina. Isinugod pa daw sa hospital ang ina nitong kasama sa mga nalunod sa trahedya sa bangkang sinasakyan nito paluwas ng isla. Masama ang panahon ng araw ng malagim na pangyayari na kumitil ng mga buhay. Wala siya doon upang damayan ito sa pag-iisa nito, sa pagdadalamhati nito sa pagkawala ng ina. Mistulang nilamukos ang puso niya para rito. Masyado siyang nawili sa pag-abot ng mga pangarap niya sa buhay at ni pagbisita man lang dito ay hindi niya nagawa. Ngayon, huling-huli na siya. Wala na ito roon sa Gin. Wala na siyang ideya kung nasaan na ito.

“Tamang-tama, nandito sa isla iyong pinsan ng pinsan ni Dahlia. Mahabang istorya hijo pero kung gusto mo talaga malaman kung nasaan si Dahlia ay si Noelle.” bigay-paalam sa kanya ni Aling Luisa. May bakuran nga ito ng mga bulaklak at isa sa mga tanim ay mga gumamela.

“Si Noelle? Magkamag-anak sila?” bulalas ni Genesis. Naalala niya si Noelle, madalas laman si Noelle sa mga sulat ni Dahlia.

“Hhhmm, mukhang ikaw nga ang kinuwentong Genesis ni Dahlia. May nunal ka sa kanang mata.” Saglit na hindi makaimik si Genesis. “Bueno, kay Waldo ka na sumakay ng pedikab at alam niya kung nasaan si Noelle ngayon.”

Natagpuan nila si Noelle sa resort at una itong kinausap ni Mang Waldo. Napatingin ang dalawa sa kanya. Mas lalong lumaki ang butas na nararamdaman niya sa tiyan. Nakapinid ang mga labing lumapit si Noelle sa kanya, nanunuri ang mga matang pinasadahan siya ng mga mata.

“Bakit ngayon ka lang?” tanong nito at napalunok siya. “Kung gusto mong makita si Dahlia, sumama ka sa akin.” Sa tono ng pananalita nito ay tila may ibig ipahiwatig ito.

“Ako si Genesis.” tanging nasabi na lang niya, nanginginig nang bahagya ang mga kamay.

“Mag-impake ka na dahil hindi tayo magtatagal rito. Wala naman dito si Dahlia. Sasama ka ba?” nakataas ang kilay na tanong nito sa kanya. Dire-diretso lang ito sa pagsasalita, ayaw marinig na may tutol sa boses niya.

“Nasaan siya?” Hindi ito umimik. Tinalikuran lang siya nito at bumalik sa resort saka lang ito lumingon nang natuod na siya sa kinatatayuan niya, pinoproseso sa utak ang mga nangyayari. “Ano? Tutunganga ka lang ba diyan? Sunduin mo ako rito. Sasakay tayo ng ferry sa gabi. Kung inalala mo ang budget sa biyahe ay ‘wag kang mag-alala, ako na ang bahala sa iyo.”

“Malaki ang naipon ko. Susunduin kita at sasama ako sa ‘yo.” may diing sabi niya at tumango na lamang ito.

Napabuntong-hininga na lamang si Genesis, bumalik na sa tinutuluyan niyang inn upang magligpit ng kanyang mga gamit. Akala niya magtatagal siya sa paghahanap kay Dahlia kaya nag-book siya ng dalawang araw. Makalipas ang isang oras ay sinundo niya si Noelle sa resort. Tahimik lamang silang dalawa nang makasakay na ng ferry. Gustong magtanong ni Genesis tungkol kay Dahlia ngunit mukhang wala itong balak makipag-usap sa kanya sa hilatsa ng mukha nito. Mukha itong galit sa kanya, kung bakit, hindi niya alam. Kung meron man siyang hinala, ay ang katotohanang natagalan siya sa pagpunta na roon.

Limang oras ang biyahe nila papuntang bayan ng La Costa. Buong durasyon ng biyahe ay natulog si Noelle, samantalang dilat na dilat ang mga mata ni Genesis, sumisirko ang mga bagay na madadatnan niya sa bayan nang pinanggalingan ng ina nito.

Tigalgal siya nang makitang sa isang hacienda sila tumungo ni Noelle at ipinakilala siya sa mga kamag-anak ni Dahlia. Ang mga Sandoval at isa si Noelle sa pamilya ng mga Sandoval-Lizardo. Kung ganoon, hindi lang isang coincidence ang pagtatagpo nina Dahlia at Noelle. At wala siyang nadatnang Dahlia doon.

Walang Dahlia na tatakbo sa kanya at yayakapin siya nang mahigpit, sasabihing miss na miss na siya nito. Na parang walang taong nagdaan sa kanilang dalawa.

“Ito ang mga sulat na itinago ni Dahlia. Hindi na niya ipinadala sa post office.” Nagulat siya nang makitang kasama niyon ang mga sulat niya. Kung ganoon, natanggap nito ang mga sulat niya ngunit bakit hindi ito sumulat sa kanya? Litong-lito na siya nang magsalita ulit si Noelle, nanginginig ang mga labi nito at hindi makatingin ng diretso sa kanya.

“Bakit ang tagal mo, Genesis. Hinintay ka ni Dahlia. Hinintay ka niya kahit wala iyong kasiguraduhang may dadating pa bang Genesis.” Tumalikod ito, ayaw ipakita sa kanyang nahihirapan ito at nanlumo siya. Nanlamig at napako sa kinatatayuan, nakahawak sa mga sulat na dapat ipinadala nito sa kanya.

Biglang bumuhos ang ulan sa labas at hinayaan lang ni Genesis na nakabukas ang bintana ng tinutuluyan niyang kuwarto doon sa La Costa. Nanginginig ang mga kamay na binasa niya ang mga sulat nito. Ngunit hindi pa man siya nagsisimula ay umalpas na ang mga luha sa mga mata niya.

*Genesis,*

*Madalas man ninyo akong makitang nakangiti, nakatawa ay may kinukubli akong mga alalahanin na ayaw kong sabihin sa inyo. Ayokong madamay kayo sa bigat ng loob ko. Hanggang sa makakalimutan ko na lang iyon ngunit may mga araw na bigla-bigla na lang sasambulat sa ‘kin. Ang lahat ng naipon kong sama ng loob, parang dam na bigla na lang bumulwak. Na sana bangungot na lang ang lahat. Sana hindi totoo. Sana hindi ko siya pinayagang bumiyahe at nagbabadya ang masamang panahon. Sa isang iglap, mawawala na pala siya.*

*Genesis, wala na si mama. Mag-isa na lang ako. Hindi ko alam ang gagawin ko. Kaya ko mang mamuhay para sa pangangailangan ko subalit hindi ko lubos kayang ako lang. Kailangan ko si mama. Sana sumama na lang ako sa kanya. Ang hirap. Ang sakit-sakit. Hindi ko alam paano umahon. Nakakalunod. Parang ayaw ko nang huminga.*

*Dahlia*

---

*Genesis,*

*Isang buwan nang wala si mama at hindi pa rin ako masanay-sanay na wala na siya. Minsan, iniisip ko kung ilusyon lang ang lahat ng ito. Said na said na ang mga luha ko at wala na akong mailuha pa.*

*May estrangherong bigla na lang sumulpot sa isla at hinahanap si mama. Nagulat ako sa pagkakapareho nila ng mukha at naiyak na lamang ako sa harap niya nang sabihin niyang isa siya sa mga kapatid ni mama. Isa sa mga, marami pa siyang mga kapatid na hindi niya ikinuwento sa akin. Namatay siyang inilihim ang pagkatao niya. Gusto ko siyang tanungin kung bakit ngunit alam kong wala naman akong makukuhang sagot sa taong wala na sa piling namin. Inilahad ni Tito Joaquin ang lahat at namalayan ko na lang na iyak ako ng iyak sa mga pinagdaanan ng mama ko. Naiiintindihan ko na kung bakit.*

*Ako ang bunga ng pag-iibigan ng isang lalaking ikakasal na at isang dalaga. Upang makalayo sa eskandalong idinulot sa angkan ni mama ay nilisan niya ang La Costa, ang bayan kung saan siya lumaki. Itinakwil na siya’t ayaw nang bumalik pa at nang mabalitaang pinaslang ang kanyang minamahal. Ang tatay ko. Mas lalong lumalim ang pagkamuhi at galit niya sa pamilya niya. Isa sa mga kapatid nila ang bumaril sa tatay ko sa galit. Isang malaking eskandalo sa bayan ng La Costa. Awang-awa ako kay mama, wala bang puwang sa kanya ang magpatawad? Ipagdadamot na lang ba lagi niya ang katotohanan sa kanyang anak? Natikis niya nang ganoon ang kanyang pamilya na sa kabila ng kasamaan at poot na idinulot sa kanya ay minahal naman siya’t inalagaan? Paano ako sasaya na malaman na may pamilya pala ako kapalit ang reyalidad na wala na akong ina?*

*Kung bakit ako natunton ni Tito? Dahil kay Noelle, may litrato kaming magkasama at magkamukha kami ni mama noong dalaga pa siya. Gustong makasiguro ni Tito, na matagal nang hinanap ang nanay ko, kung totoo bang kamukha ko siya noong kabataan ko siya. Huli na ang lahat. Sinamahan ko siya sa sementeryo kung saan inilibing si mama. Napaiyak na lamang ako sa mga salitang binitawan ni Tito kay mama. Mahirap pa rin sa kalooban ang tanggapin ang lahat at inamin kong hindi ako sigurado kung sasama ako kay Tito sa La Costa. Mahigit dalawang dekada na ang lumipas at marami na ang nagbago sa bayan. Naibaon na rin sa limot ang eskandalong nangyari.*

*Pamilya man sila, estranghero pa rin sila sa ‘kin, Genesis.*

*Dahlia*

---

*Genesis,*

*Madalas ako sa falls sa La Costa at nalaman kong doon sikretong nagkikita sina mama at papa. Nakakahalinang pakinggan ang lagaslas ng tubig mula sa mababang talon. At nadiskubre kong may kuweba pala doon. Naalala kong may ikinuwento si mama sa akin na madilim nang mabuo daw ako at siguro sa kuwebang iyon ang saksi ng pagmamahalan nilang dalawa. Naisip ko, nagkasalubong na kaya ang mga kaluluwa nila sa kabilang buhay? Sana man lang doon natuloy ang pagmamahalan nilang dalawa.*

*Hindi ko akalaing kamag-anak ko si Noelle, kaya pala magaan ang loob ko sa kanya kahit na hindi maganda ang unang interaksiyon namin. Sinasamahan niya ako sa La Costa, sa mga lugar doon at mga kung ano-anong libangan. Naikuwento ko nang lagalag si Noelle at maging sa kabilang bayan ay nagliliwaliw kami. Kahit papaano ay nabawasan ang kalungkutan ko mula nang mawala si mama. Na sana natagpuan na niya ang kapayapaan sa puso niya. Wala akong ibang hiling kundi mapabuti siya kahit wala na siya dito sa mundong ibabaw.*

*Balang-araw, matatanggap mo rin ang mga sulat ko.*

*Dahlia*

---

*Genesis,*

*May aaminin ako. May sakit ako. Kakaibang sakit na madalang lang tamaan ang isang ito. Ang bilis bumawi ng tadhana sakin. Bakit ganito kabigat? Bakit ako? Matagal ko nang alam ito noong nagpakonsulta kami ni mama sa doktor. Lumuwas pa kami sa kabisera upang alamin ang biglang pagkakaroon ko ng mga pasa. Ang pagkahilo ko. Ang mga sunod-sunod na lagnat. Parang binarena ang utak ko ng mga araw na ‘yon. At mas lalo akong nalugmok nang mawala siya. Ano na ang gagawin ko? Muntik na akong magpatihulog sa bangin nang pigilan ako ng isa sa mga nakakita sa kin. Iyak lang ako ng iyak noong mga panahong iyon. Bakit ang hirap mabuhay?*

*Dahlia*

---

*Genesis,*

*Ilang linggo na ako sa hospital. Nasusuka na ako sa amoy ng hospital. Nakakasulasok. Manhid na ang mga kamay ko sa kakaturok ng kung ano-anong gamot sa ‘kin. Halos araw-araw parang may kadena akong hinihila papunta sa banyo. Masuka at tiisin ang side effects ng mga gamot. Araw-araw ko ding iniisip kung may dahilan pa ba ako upang tumawa at ngumiti kung lagi kong naalala ang mga alaalang kailanma’y hindi na maibabalik pa. Na sana’y nandito ka na lang, na kahit papaano’y maibsan ang sakit at hirap na dinadaranas ko. Gusto kong lumaban. Anak ako ni Flora Sandoval, kinaya niya akong buhayin mag-isa. Kaya ko ring labanan ang pagsubok na ito.*

*Ang hirap-hirap magpakatatag buong buhay mo, Gen. Sa sobrang hirap, gusto ko na lang na payapang lilisan sa mundong ito.*

*Dahlia*

*Agua de Mayo*

*“Tumawid ka na, Genesis\! Ang bagal-bagal mo talaga\!”*

*“Teka lang, intay\! Mabato sa bahaging ilog na ito\! Bakit ba dito tayo dumaan?”*

*Bitbit ni Genesis sa kamay ang pares ng kanyang tsinelas habang tinatawid ang ilog at nang makarating na siya sa kabila ay biglang umulan.*

*Impit na napatili ito, napagtanto na iyon ang unang pag-ulan sa buwan ng Mayo. At natatawang pinagmasdan na lamang niya itong nag ikot-ikot sa damuhan, ninamnam ang bawat patak ng ulang humalik sa mukha nito. Ang mga mata nito ay tila kasabay nagningning nang bahagyang sumilip ang araw.*

Lagi niyang binabalik tanaw ang araw ng Agua de Mayo kung kailan masaya sila at kontentong magtampisaw sa ilalim ng ulan, sa ulang papawi sa lahat ng sakit na idinulot ng buhay. Kung sana’y nakakagaling iyon ng sugat ng kahapon, ng matinding karamdaman, ng pusong puno ng kahungkagan. Kung sana’y napapawi niyon ang mga pagsisising idinulot ng matagal na paglayo. Ngunit mananatili na lamang iyong simbolo ng pagmamahal. Isang simbolo ng pag-asa. Simbolo ng kaligayahang bagama’t lumipas na ay nakatatak pa rin sa puso. Na bawat Mayong darating sa buhay niya, gaano man kalungkot ang pagtatapos ay sasalubungin niya ang mga araw na may pag-asa, ng pagmamahal at paniniwalang malalampasan niya ang mga bagyong darating. Na sa kabila ng lahat, natututunan niyang sumayaw at namnamin ang buhos ng ulan.

“Tata\!” impit na sigaw ng batang nasa limang-taong na. Tumatakbo ito sa pilapil at ganoon na lamang ang gulat niya nang masilayan niya ang mga ngiti nito, ang pamilyar nitong mga matang tila kumikislap sa katirikan ng araw, ang pamilyar nitong hagikhik.

“Tata\!” Napakurap siya’t nasilayan ang kanyang anak na tumatakbo sa pilapil, nakaangat ang maliliit na kamay. Napabitaw siya sa bitbit na dayami at nang makalapit ito ay binuhat niya ito.

“Dahlia May.” Naipikit niya ang mga mata niya, yakap-yakap ang kanyang pinakamamahal na anak.

Umalpas ang mga luha niya sa mga mata, tila ba yakap na iyon ay ipinadarama nito sa kanya na masaya na ito sa kung saan man ito ngayon.

At masaya na siya ngayon sa piling ng kanyang pamilya.

Markdown 46313 bytes 7776 words 381 lines Ln 161, Col 77  
HTML 38081 characters 7762 words 178 paragraphs  
