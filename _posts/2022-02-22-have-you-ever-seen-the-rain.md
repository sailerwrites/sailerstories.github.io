# **Have You Ever Seen The Rain?**

**Genesis**

Kung hindi lang ako babagsak sa MAPEH, nuncang lilinisin ko ang silid-aralan naming pinamahayan na ng alikabok. Hindi lang namin masyadong napapansin dahil isang oras lang naman kaming mananatili sa silid-aralan ngunit hindi namin makakaligtaang maraming mga gamit. Mga pinaglumaang mga projects ng mga estudyante, tambak-tambak sa may likurang bahagi na natatakpan ng lumang pisara.

“May fetish ba si Ma’am Quezon sa mga vintage na gamit kaya nagh-hoard siya ng ganito karaming projects? Sinauli na sana niya ito sa mga estudyante niya noon\!” atungal ni Yael na kasama ko sa paglilinis ng classroom.

Sa katunayan, may plano kaming dalawa na maglaro ng DOTA, sa isang internet cafe sa paligid lang ng school pero pinaiwan kami ni Ma’am Quezon at sinabihang babagsak kami sa klase niya. Ang usapan, lilinisin namin ang classroom niya bilang special project namin. Uungot sana kami ng ibang gawain, dahil sino ba namang magtitiyagang linisin ang magulo niyang classroom? Wala rin naman kaming choice at pumayag na lang. Ayokong malaman ni Papa na bumagsak ako, baka pauuwiin niya ako sa probinsiya nang di-oras.

Nagkibit-balikat lang ako at pinagpapatong ang mga folders na kinapitan na ng alikabok sa sahig mula sa istante. “Siguro. Baka tinamad na rin siyang maglinis.”

Bumahing si Yael nang dalawang beses at napasimangot. Patamad na umupo siya sa pahabang upuan, kulang na lang may laser ang mga mata niya kung pagmasdan ang mga nakakalat na mga art projects sa harap niya. Ang magulo na classroom ay mas lalo pa naming ginulo sa daming nakakalat na mga basura. Binaklas na rin kasi namin ang mga lumang designs sa loob ng classroom.

Ang usapan ay itatapon na namin ang mga lumang projects ng mga estudyante niya noon at kung may ibang magaganda ay puwede naming ipang-display sa homeroom namin.

May kung anong hinugot si Yael sa bulsa ng pantalon niya. Isang panyo. Itinali niya iyon sa ulo niya para takpan ang ilong at bibig niya. Naka-mask na ako kanina pa. Isang hindi pa naisuot na sando.

Hinila ko ang isang upuan. Tumuntong ako roon upang maabot ko ang mga nakasalansan na mga folders at projects sa pinakamataas na bahagi. Pinagtatapon ko lang sa baba ang nahahawakan ko, kasama na ang mga alikabok. Nahila ko ang isang folder at naisama niyon ang isang makapal na scrapbook yata kaya natamaan ako sa ulo. Napadaing ako. Napangiwi ako nang mas lalong magliparan ang mga alikabok sa paligid.

Lumapit si Yael nang mapansin ang nakabuklat na scrapbook. “Photo album yata ‘to ah\!”

Tumalon ako mula sa upuan at pinulot ang scrapbook. Masyadong makapal iyon at may mga litrato. Pinagpag ko ang mga alikabok at hinipan iyon.

“Class of 1997\. IV-1 (Day).” basa namin sa nakasulat na pamagat ng libro. Nagkatinginan kaming dalawa. IV-1 (Day) din kasi kami.

“Woah, ang luma na niyan.” nanlalaki ang mga matang sambit ni Yael sa tabi ko. Naupo kaming dalawa sa desk ni Ma’am Quezon at binuklat-buklat iyon. May mangilan-ngilang pictures roon at mga caption sa baba. Mga litrato mula sa iba’t-ibang school events at natawa pa kami sa mga hitsura ng mga estudyante roon. Uso ang mga maluluwag na pantalon mahahabang palda naman sa mga babae.

Tuck-in ang mga pantalon at simple ang mga hairstyles. Kung ikokompara sa panahon namin na hapit ang mga pantalon at maiikli ang palda ng mga babae. Bahagyang kupas na ang mga larawan ngunit maaaninag pa rin namin ang mga mukha nila.

“Ito ata ang muse nila.” turo ni Yael sa babaeng may sash na Miss Scotland. Pino ang ngiti niya at katabi niya ang lalaking may dimple sa kanang pisngi.

Aliw na aliw kami sa pagbabasa ng mga captions at pagtanaw sa litrato nang matigil kami. Natigilan ako nang pagmasdan ko ang isang litrato ng isang lalaki na nakaupo sa isang bench. Seryuso ang ekspresyon ng mukha at mga kaklase niya sa paligid ay may kanya-kanyang ginagawa. Stolen shot ‘yun.

“Shit dude\! Kamukha mo\!” tatawa-tawang turo ni Yael litrato. Naningkit tuloy ang mga mata ko.

“Kamukha ko nga.” usal ko. May pakiramdam akong may matutuklasan pa ako sa scrapbook na ‘to. Hindi lang basta kamukha ko lang ‘to. Si Yael na ang nagbuklat sa mga sumunod na pahina.

May litrato ng lalaking kamukha ko na nakatayo, nakapamulsa at kausap niya ang isang babaeng panyo ang itinali sa buhok nito. Nakangiti ang babae.

*The Serious Shiloh and the Dainty Delaney*

May litrato rin sila, stolen shot sa isang mangrove planting. Parehong nakangiti at mukhang nagkukuwentuhan habang may hawak na mangrove seedling.

May litrato din ang nagngangalang Delaney na may hawak na certificate. 2nd Place Essay Contest.

Tila nanlaki ang ulo ko saka pinakli ang mga pahina hanggang sa huling bahagi nito.

Mga pangalan ng mga estudyante ng Section 1 ng Class ’97.

Napagdesisyunan kong iuwi ang scrapbook na iyon kaysa itapon. Alas-singko na kaming nakatapos ni Yael sa paglilinis ng classroom.

Nang makauwi ako, padyak-padyak ang bisikleta ay naraanan ko ang isang bahay sa village, bukod-tangi ang bahay na iyon dahil pula ang bubong, maganda ang pagkaka-design. May terrace, front porch, french door ang pinto, sariling garahe at may fireplace sa labas. Pinaliligiran iyon ng lampas-taong mga bakod.

Ang bahay ni Teacher Delaney.

\*\*\*

Ilang buwan na lang ay graduate na ako ng elementarya at sigurado na akong mag-eenroll ako sa nag-iisang paaralan ng hayskul sa bayan pero nagulat na lamang ako nang sinabihan ako ni Papa na lumuwas ng siyudad upang doon na lang ako mag-aral ng hayskul.

Kinabukasan, sinamahan niya akong mag-apply para sa entrance exam ng Abellana. Ilang beses ko na siyang tinanong kung bakit doon pa, e magiging malayo ako sa mga kapatid ko, sa kanilang pamilya ko. Maganda raw ang training sa Abellana sagot pa niya pero nag-aalangan ako noon at nang makapasa ay sa bahay ni Tito Marlon ako tumira. May anak siyang mas matanda sa ‘kin nang dalawang taon, si Kuya Carlo na nag-aaral sa UP.

Di ko ma-gets kung anong totoong dahilan ni Papa. Sanay ako sa probinsiya kaya medyo nanibago ako sa patakaran ng eskuwelahan lalo na’t di masyadong uso ang bumase sa libro, kundi sa worksheets at phamplets. Rumaket ako sa tubig station at naging tindero sa malaking tindahan sa loob ng village. Tumatambay minsan ang mga tao roon sa sementadong bench sa labas ng tindahan at hindi sinasadyang maririnig ko ang mga kuwento ng mga taong nakatira roon, mga tsismis at kung ano-ano pa.

Napapangiti na nga lang ako kapag nakakarinig nang mga issues na wala rin namang kuwenta habang nagi-inventory ako sa tindahan kapag walang pasok. Kesyo nambabae raw si ano, nabuntis si ganito, tinakbuhan si ganyan, kung ano-ano pa. Kung may paborito akong pagtsismisan nila? Ang misteryusang hermit ng village.

Si Teacher Delaney.

Sa tantiya ko, nasa early 40s na siya. Laging nakatali ang buhok ng ribbon o floral na panyo. Nagtuturo siya ng mga batang kindergarten sa barangay tuwing weekdays. Mailap siya at tahimik. Madalang siyang lumabas at nag-iisa lamang siya sa bahay na sabi-sabi ay bahay ng Tiya niyang namayapa na. Nagde-deliver ako ng galloon ng purified water sa kanya kada linggo at ako mismo ang naglalagay niyon sa water dispenser niya.

Maganda ang loob ng bahay niya. Built-in ang mga estante at maraming mga nakasalansan na libro. May mini-bar na hindi na nagagalaw. Pula ang mga sofa at may wooden table sa gitna. Carpeted ang sala.

Ang una kong engkuwentro sa kanya ay ang panahong malakas ang ulan. Wala rin namang silbi kung sisilong ako dahil basang-basa na ako. Tumigil ako sa tapat ng gate niya. Naglibot-libot lang ako sa village at napadpad ako sa bahaging iyon na medyo malayo na sa bahay ni Tito Marlon. Natanaw niya akong pinagmamasdan ang bahay niya at siya, na nagbabasa ng libro sa front porch.

Pinapasok niya ako ng bahay niya at inabutan ng tuwalya, pinahiram ng tuyong damit. Hindi ko pa alam sa mga oras na ‘yon na siya ang Delaney na usap-usapang, matandang dalaga sa village. Nag-iisa lang siya sa bahay niya.

Napansin ko rin ang sulyap niya sa ‘kin na tila ba may inaalala siya at nginingitian lang niya ako kapag napapatingin ako sa kanyang pinagpatuloy ang pagbabasa sa one-seater na sofa. Saktong may mushroom soup siya kaya pinakain niya ako.

Doon ko nalamang siya ang guro ng mga kindergarten sa barangay namin kaya Teacher Delaney ang madalas ang itawag sa kanya roon. Tahimik lang siyang nakikinig sa ‘kin nang ikuwento ko sa kanya kung bakit napadpad ako sa village.

Tumila na ang ulan at napagdesisyunan ko nang umalis. Ilang linggo ang lumipas ay ako ang inatasan ni Manong Julio na mag-deliver ng galloon ng tubig kay Teacher Delaney. Nakikita ko minsan si Teacher Delaney na nagbibisikleta patungo sa supermarket, na malapit lang sa ‘min.

Minsan kasabay ko sa jeep at magalang na tumatango ako sa kanya bilang pagkilala. Mabait siyang tao at tila ba wala siyang pakialam sa mga sabi-sabi ng mga kapit-bahay namin na kesyo hindi raw siya nakapag-asawa dahil mailap masyado o baka mapili sa lalaki.

Sa lahat ng matandang dalaga na kilala ko, siya ‘yung hindi mainit ang ulo, hindi bugnutin at mabait. Chill siyang tao. Noon ngang may sunog malapit sa ‘min ay hindi siya nag-alsa balutan bagkus ay kalmadong nanatili lang sa front porch niya habang natataranta na yung mga tao sa paligid niya. Hindi pa naman siya ganoon katanda. Nasa early 40s pa. Di ko rin maiwasan magtaka kung bakit hindi siya nag-asawa. Para sa ‘kin, ang suwerte ng lalaki sa kanya, mabait at maunawain.

May isang araw na umuulan, masyadong makulimlim at akalain mong alas singko na ng hapon himbis na ala-una. Naglalakad lang ako sa village, bitbit ang payong upang maningil ng utang ng mga tao sa tindahan na pinagtatrabahuan ko nang mapansin ko si Teacher Delaney na sumasayaw ng waltz yata sa labas ng bahay niya. Sa gilid na bahaging may fireplace. Tiles sa sahig roon na kulay peach, nanlalaki ang mga matang pinagmasdan ko siya. Akala ko, namamalik-mata lang ako na may sumasayaw sa gitna ng ulan pero hindi. Nakasuot siya ng cream white na bestida na basang-basa na, damit na uso pa yata noong 60s.

Nakaladlad ang buhok niyang nadiskubre kong kulot at nakapikit ang mga mata. Sa tingin ko nun, baka nagp-praktis lang ng isang sayaw. Hindi lang isang beses ko siyang nakitang sumasayaw sa gitna ng buhos ng ulan. Dahil doon, usap-usapan na naman sa may tindahan na baliw siya, may personalidad na hindi namin alam. Basta ‘yung nauusong split personality na paboritong pag-usapan ng mga babae kong kaklase. Mga sakit na may kinalaman sa mental.

Matino naman si Teacher Delaney. Kung ano ang dahilan ng pagsasayaw niya sa gitna ng ulan ay isang tanong na nais naming malaman ngunit mananatiling tikom ang bibig niya.

Wala siyang malapit na kaibigan sa village. Kapag may okasyon ay nagbibigay siya ng pagkain sa mga kapit-bahay. Nakatikim ako sa mga iilang luto niya na di ko pa natitikman gaya ng italian spag na specialty niya. May nagpapatutor sa kanya at kung minsa’y may nagpapatulong sa kanya na may kinalaman sa school.

Kaya ko naman ang mga lessons, madali akong nakakaintindi. Hindi ako nahihirapan sa Math at Science, medyo tabingi lang ako sa Arts. Ipinakita sa ‘min ni Ma’am Quezon ang grade namin sa kanyang subject ngayong third grading at napangiwi na lang kaming dalawa ni Yael, tiyak na masasabit kami sa college applications kapag may bagsak kami. Ngunit hindi ko naman aakalain na hudyat iyon ng pagdiskubre ko sa scrapbook na dalawang dekada na ang katandaan.

Kinabukasan, Sabado at walang pasok. Alam ko na ang routine ni Teacher Delaney. Alas singko pa lamang ay gising na siya at tumatambay sa may fireplace, umiinom ng kanyang tsaa. Nagtungo ako sa bahay niya at tama nga akong nasa labas siya. Nang mapansin niya ako ay kinawayan ko siya.

Itinulak ko ang bisikleta ko. Nakalagay sa basket niyon ang scrapbook ko.

“Magandang umaga po.” magalang kong bati sa kanya at ngumiti.

“Genesis, Magandang umaga rin. Halika, samahan mo akong mag-agahan.” yaya niya sa ‘kin at binuksan ang gate niya.

“Naku po, nakapag-agahan na po ako sa ‘min.” sabi ko. Gumanti lang siya nang magaan na ngiti.

Ipinasok ko roon ang bisikleta saka ipinasok sa garahe. Sinundan ko siya at lumibot sa bahay niya sa gilid bitbit ang lumang scrapbook. Nilampasan namin ang front porch. Iginiya niya ako sa bakal na upuan. Nakalagay sa mesa ang tasa ng tsaa niya at may katabi iyon na libro. Libro ni Frankl.

Tumungo siya sa isang nakabukas na pinto papunta sa kusina at lumabas siyang may dala-dalang plato na may toasted bread. Inilapag ko ang scrapbook at lumarawan ang pagtataka sa mukha niya nang mabasa ang pamagat ng scrapbook.

Marahan akong tumikhim at binuklat ang mga pahina. Hindi maaaring nakaligtaan ko ang rekognasyon sa mga mata niya.

“Para pumasa po ako sa MAPEH ay naglinis kami ng classroom ng teacher namin. Andami pong mga samu’t-saring gamit doon, mga lumang projects na ipinasa ng mga estudyante sa mga nakalipas na taon. Nakalagay po ito sa pinakamataas na bahagi ng istante. Nagbabasakali po akong ikaw si Delaney Mendez rito, na kapareho ng pangalan n’yo po.” Hinayaan ko siyang buklatin ang mga pahina.

“Ako nga ito.” nakangiting sagot niya na nasa mga litrato pa rin ang atensiyon. “Si September ito. Ang UN Representative namin.”

“Kaibigan n’yo po?” tanong ko sa kanya. Tumango lang siya at natigil siya sa mga litratong kasama ang lalaking kamukha ko. Dumaan ang isang emosyon sa mga mata niya at bago ko pa mabasa iyon ay nawala na iyon.

Kinakabahan ako na hindi ko maipaliwanag. Nangangati akong magtanong sa kanya.

“Naalala ko, si Pim ang mahilig kumuha ng mga litrato sa section namin kaya siguro maraming stolen shots.” nakangiting kuwento niya sabay baling sa ‘kin. Naghihintay siyang magsalita ako, hinihintay ang maaaring reaksiyon ko.

“Magkaibigan po kayo ni Shiloh Ferrer? Yung lalaki na kasama n’yo sa picture.” Natigil ang pahina sa litratong nasa canteen sila. Kausap niya ang isang poging lalaki kasama ni Shiloh.

Makahulugan siyang ngumiti at pinagmasdan ang mukha ko. Ramdam kong may ideya siya na kamukha ko ang lalaking nasa picture.

“Oo, magkaibigan kami,” sagot niya at tila nag-aabang sa magiging reaksiyon ko. Sa tagal ng pagtitig niya sa mukha ko ay parang maiihi ako nang wala sa oras ng jersey shorts ko. Letse, kinakabahan ako.

“Actually, we are past lovers.” Nanigas ako. She smiled. “Dati kong kasintahan ang Papa mo.”

Daig ko pa binuhusan ng tubig sa rebelasyon.

Ilang minuto akong natigilan, hindi makapaniwala sa narinig. Ibubuka ko ang bibig ko saka ko ititikom, hindi alam kung ano ang sasabihin. Sumimsim siya ng mainit ng tsaa at tiningnan ang fireplace kung saan doon nakatambak ang mga grilling materials.

“P-Paano mo nalaman na Papa ko siya?” maang ko sa kanya.

Lumingon siya sa ‘kin. “Magkamukha kayo. Pareho kayong ngumiti. Hindi palangiti ang Papa mo kaya nakilala kaagad kita lalo nang sabihin mo ang buong pangalan mo. When we were twenty-six years old, he has a son. I do the math when you told me you’re sixteen years old.”

Binalik-tanaw ko ang usapan namin ni Papa nang tanungin ko siya sa mga babaeng nauna pa kay Mama. Noong una’y, malabo akong makakuha ng impormasyon dahil hindi naman siya pala-kuwento pero nung isang gabi na medyo tinamaan siya ng lambanog ay nalaman kong may isang babaeng nauna kay Mama sa puso niya. Hindi siya bumanggit ng pangalan. Malay ko bang si Teacher Delaney pala iyon.

Naghintay akong magkuwento siya, gusto kong malaman kung ano ang nangyari kung bakit naghiwalay sila. Nakakabingi ang katahimikan sa pagitan naming dalawa. Unti-unti na ring sumikat ang araw.

Kaharap ko ngayon ang babaeng unang minahal ni Papa. Naintindihan ko si Papa kung bakit nagustuhan niya si Teacher Delaney. Tipo niya ang mga babaeng mabait, tahimik at simple. Ganoon rin si Mama.

“Si Roy. ” Itinuro niya ang lalaki kasama nila sa litrato.

“Si Tito Roy. Binibisita niya po kami sa ‘min. May isang beses, kasama niya ang buong pamilya niya. Si Tita September at ang anak nilang si Jio.” Nakilala ko na siya nang pagmasdan ko nang maigi ang litrato.

“Magkakilala na kami ni Roy noong elementary. Naging magkaklase sa highschool. Kaibigan niya ang Papa mo, si Ferrer kaya naging kaibigan ko rin ang Papa mo. Dito, iniiwan ako ni Roy kay Shiloh. Hindi ko pa alam kung bakit pero kalauna’y nalaman kong gusto na pala ako ng Papa mo noong highschool.” Itinuro niya ang litrato ng Miss UN. “Ito si September. Sila ang nagkatuluyang dalawa.”

“Oh.” Hindi ko siya nakilala kaagad.

“Hindi kayo naging kayo noong highschool?” tanong ko sa kanya. Umiling siya.

“Umamin siya nang nararamdaman niya noong nasa kolehiyo na kami.”

Kagat-labing napangiti na lamang ako. Torpe pala noon si Papa. Malamang ilang taon ang inabot niya bago nanligaw pero highschool pa siya nun, kaedad ko lang at alam kong may ideya ako na hindi ganoon kalalim ang pagmamahal na meron ang isang teenager pa lamang. May mga kaklase akong hindi naman ganoon kaseryuso.

“Noon pa man, may ideya na ako. Base sa mga kilos niya. Minsan nahuhuli ko siyang nakatingin sa gawi ko. Ayoko lang ibaling ang atensiyon ko sa mga ganoong bagay dhil bata pa ako para maintindihan ‘yon. Prangkang tao ang Papa mo. Lahat yata ng bagay, sineseryuso niya. Hindi rin siya malapit sa mga babae.” Napailing-iling na lang siya nang sulyapan ulit ang mga litrato. “Si Pim ang photographer nito. Ibinubuyo nila ako sa Papa mo. Pinipilit nilang may gusto ang Papa mo sa ‘kin at ako naman, ayaw i-entertain kaya wala rin. Hindi ko pinagtutuunan ng pansin ang ideyang ‘yon.”

“Bakit po kayo nagkahiwalay?”

Sandaling natigilan siya at tumingin sa mga halamang nasa paso sa gilid ng mga bakod. Ilan sa mga iyon ay namulaklak na sa pangangalaga niya.

“We just didn’t work out. We may be similar in some ways but our perspectives are very different. And by the way, Genesis.”

Pahapyaw lang ang reply niya. Walang balak i-elaborate kung ano ba talaga ang dahilan. Matiim niya akong tiningnan sa mata.

“Bakit?”

“Don’t tell your father that you knew me.”

\*\*\*

Palaisipan pa rin sa ‘kin ang huling pag-uusap namin ni Teacher Delaney tungkol sa nakaraan nila ng Papa ko. Minimal lang ang mga sagot niya. Hindi ko sinabi kay Papa na nakilala ko ang first love niya. Kung anuman ang dahilan kung bakit ayaw niyang sabihin kung bakit ba talaga sila naghiwalay ay nirerespeto ko iyon.

Ikinuwento ko iyon kay Yael pagsapit ng vacant time namin.

“Kaya pala pinag-aral ka niya rito. Coincidence bang nasa section 1 ka rin gaya niya?” nakangising sambit ni Yael na tinapik lang ang balikat ko at bumaba na ng bleachers upang maglaro ng basketball.

*“Mahal ko ang nanay mo dahil pinili ko siya. Siya ang ina ng mga anak ko,” naalala kong sabi niya sa ‘kin nang tanungin ko siya. Bagama’t hindi siya malambing ay hindi naman siya nagkulang sa pangaral at pag-aalaga sa ‘min.*

Hindi ko namalayang nakalapit si Melody at napakurap na lang ako nang may narinig akong click. Siya lang ang kilala kong hilig kumuha ng stolen shots at may dala-dalang Nikon camera. Miyembro siya ng schoolpaper, photojournalist.

Tinabihan niya ako sa bleachers. We are not classmates. Magkapareho lang ang classroom namin. Her class is in morning shift while us, in afternoon shift. Nagkataong pareho kami ng armchair na inupuan kaya may mga sarcastic at puns na vandal sa kamay ng upuan.

“Mukha kang tumanda kapag ganyan ka kaseryuso. Hinahanap ka ni Almares, baka kako puwede mo siyang matulungan sa Art Club.” Pinaningkitan ko siya ng mga mata. Alam ni Melody kung gaano ako kakulelat pagdating sa arts.

“Ano ba ang kailangan mo at ako na naman ang nakita mo ngayon?” bored na wika ko.

She just shrugged her shoulders. “I was offering you something.”

“Is that indecent?” Sinamaan lang niya ako ng tingin at may kung anong hinugot sa bulsa ng maroon skirt niya. She grabbed my hand and put something on my palm. It was a piece of printed paper.

“Scholarship offer. I overhead that you’ll take Architecture in college and I am too. Naisip ko lang, you are a worth rival in the department so see you there.” She even made a hand gesture and leave me there. Binasa ko ang papel.

Alma mater ng Papa ko sa college. Now, what?

\*\*\*

Nag-exam, nag-practice para sa graduation ceremony at nakapasa sa MAPEH nang hindi line of 7 ang grade sa fourth grading. Dumating ang araw ng graduation at pinanood ako ng pamilya kong magtapos ng highschool. May maliit kaming handaan sa bahay ni Tito Marlon.

May naisip nga akong ideya na ipasyal ko si Papa sa village subalit iwinaksi ko. Masaya akong makasama sila at masaya akong nakikitang nag-uusap ang mga magulang ko. Naiintindihan ko si Teacher Delaney kung bakit ayaw niyang malaman ni Papa na kilala ko siya. Kung ano mang mayroon sa kanila ay nakalipas na iyon. Iba na ngayon.

Naunang umuwi ang pamilya ko sa probinsiya at nanatili ako upang asikasuhin ang enrollment ko sa San Carlos. Natanggap ako bilang working scholar at natuwa silang malaman iyon. Nagbakasyon ako kasama sila, nakipaghuntahan sa mga trabahador ng bukirin at minsan napapasabak sa katuwaan tuwing gabi. Naghahanda na rin ang mga taga-bayan sa magaganap na pista sa Mayo na siyang inaabangan ko.

Anihan ng palay. Tumambay ako sa papag, sa lilim ng mangga at doon ko inilabas ang scrapbook. Napansin iyon ni Papa.

“Saan ka nito?” tanong niya, gulat ang mukha nang makita ang mga larawan doon. Ngumisi lang ako.

“Naglinis po kami ng silid-aralan ni Ma’am Quezon. Nasa classroom niya ‘yan. Sayang naman kung itapon ko kaya inuwi ko na. Muntik na nga akong magkabukol dahil sa kapal niyan. Hanep, bakit di n’yo po sinabi na doon pala kayo nag-aral noong highschool?”

Nabitin sa ere ang pagpakli niya nang mamataan ang litrato niya kasama si Tito Roy. “Mukha kaming gusgusin rito.”

“Ang babaduy pala ninyo noon, Pa.” komento ko, nakangisi pa rin.

Ngiti-ngiti lang siya sa mga larawan ngunit medyo naglaho iyon nang mapunta kami sa pahinang kasama niya si Teacher Delaney. Oo, noon iyon. Pero nangangati akong malaman ang kuwento nilang dalawa.

“Oy, nagbalik ang mga alaala\! Kuwento ka naman, Pa\!” masiglang biro ko at bahagyang tinulak si Papa. “Cute siya, Pa.”

“Naging girlfriend ko siya noon.” Natigil ang tawa ko at napaubo, parang nabulunan ako ng sarili kong laway. Nakalimutan kong prangka siyang tao.

“Delaney ho ang pangalan niya?” maang-maangan ko. Marahan siyang tumango at napangiti nang makita ang larawan niya kasama ang teenager na Teacher Delaney. ‘Yung Mangrove Planting.

“Kinapalan ko ang mukha kong lapitan siya rito. Magaan siyang kausap at intelihente. ‘Di siya nangingilag na kausapin ako kahit na masungit ako. Lagi siyang nakangiti. Matagal bago ako nagtapat sa kanya, nababahag ang buntot ko kapag kaharap ko na siya. Sinagot niya ako matapos ang anim na buwan na panliligaw.” paglalahad niya at tinititigan ang larawan ni Teacher Delaney. Pagsisisi ba ang nakita ko sa mga mata ni Papa? “Magulo ang buhay ko noong naging kami. Kamamatay lang ng lolo mo at hindi ko matanggap na ang nawalan na naman ako ng isang magulang. Nasa tabi ko si Del, inuunawa ako, minahal pero sinira ko lang ang lahat. Ang lahat ng meron kami.”

I held my breathe. “Bakit po kayo nagkahiwalay?”

Isinara niya ang scrapbook at binigay niya sa ‘kin. Hinintay ko ang sagot niya. Tirik na tirik ang araw, gawa na rin na ala-una na ng hapon. Inilipat ni Papa ang mga mata niya sa gintong tanawin sa harap namin.

“Nadiskubre niyang sumali pa rin ako sa frat kahit na ayaw niya. Pakiramdam ko, kalaban ko ang mundo matapos kong bumagsak sa tatlong subject sa sem, naglasing ako at siya ang nag-aalaga sa ‘kin tuwing may hang-over ako. Galit na galit ako sa naging pamilya ng lolo mo nang ipaalam nilang nabuhay lang ako dahil sa isang pagkakamali. Nagdrop-out ako at tinulungan ako ni Delaney na bumangon. Galing pa siya sa univ niya para sunduin ako sa Mango para umuwi na. Kapag buwisit ako sa trabaho, doon ako tumatambay. Kumakalma ako pag andiyan siya. Napaka-selfish ko pagdating sa kanya. Pinangakuan ko siyang papakasalan ko siya pero alam ko, nag-aalangan siya. Bata pa kami. Nag-aaral pa siya. Ako, walang matinong trabaho. Wasak. Napapabarkada. Naranasan ko na ring suminghot ng marijuana, baka sakaling hindi ko na maalalang anak ako ng puta at at adik sa sugal. Kampante akong mapupunta pa rin sa ‘kin si Delaney. Ako ang unang lalaki sa buhay niya.

“Nagalit si Roy nang malaman niya ang kagaguhan ko habang kami pa ni Delaney, sinuntok lang naman niya ako nang malaman niyang isinugod sa ospital si Delaney. Hindi ko alam na may sakit siya. Overfatigue at stress. Ako ang sinisi ni Roy dahil hindi naman magkakaganoon si Delaney kung hindi ko siya iniistorbo at nagpapaalaga sa kanya hanggang sa mapuyat siyang bantayan ako. Nalaman ng mga magulang niya at galit na galit ang Papa niya at sinabihan akong hiwalayan ang anak niya. Ayaw niyang maging miserable ang buhay ng anak niya sa lalaking may bisyo at pariwara ang buhay.” Mapakla siyang tumawa. Dumako tuloy ang mga mata ko sa lupa.

Minsan, napapaiyak ako noon kapag kinukuwento ni Mama ‘yung pinagdaraanan ni Papa. At habang iniisip ko ‘yun, ayokong gumawa ng mga bagay na makakasakit kay Papa.

“Limang buwan bago ko siya nakita ulit. Napagdesisyunan naming maghiwalay. Inamin niyang mahal pa rin niya ako gaya ko pero ayokong ikulong siya sa mga pangakong hindi ko naman magagawa. Ni hindi ko siya naalagaan ng tama. Ni hindi ko nga siya nabigyan ng bulaklak. Dalawang taon ang lumipas, nabalitaan ko na lang na nasa malayong lugar na siya. Ayon kay Roy. Ayaw sabihin ng Tito mo kung saan pero may kutob akong hindi iyon maganda. Nalaman ko na lang mula kay Pim na nasa Canada siya. Malayo. Tanggap ko na ang nangyari sa ‘min nang makatagpo ko ang nanay mo. Minahal ko ang Mama mo, Genesis. Hindi siya mahirap mahalin. At sa pagkakataong iyon, nagbago na ako. Hindi na ako ang dati.”

\*\*\*

Pagkatapos ng fiesta namin ay lumuwas na ako ng siyudad. Mawawala na naman ako ng ilang buwan sa probinsiya namin at nangako akong magtatapos ako ng college. Balik-trabaho ako sa water-refilling station at sa tindahan ni Aling Flor.

Nagbibisikleta ako papunta sa direksiyon ng bahay ni Teacher Delaney upang bigyan siya ng bigas. Bagong aning bigas at mabango. Ewan, gusto ko lang siyang makausap. Baka sakaling may maipayo siya sa ‘kin dahil kinakabahan ako sa bagong mundong susuungin ko sa college. O sadyang gusto ko lang ipaalam na nakausap ko si Papa.

Hindi pa man ako nakakarating sa gate ay nakita kong may babaeng pumasok ng bahay ni Teacher Delaney. Nanlaki ang mga mata ko nang mamukhaang ang babaeng nakasuot ng tshirt na may emblem ng school namin. Dala-dala niya ang DSLR niya.

“Anak ng. Si Melody ‘yon. Anong ginagawa niya sa bahay ni Teacher Delaney?” Sa pagkakaalam ko, hindi ko kapit-bahay si Melody rito. Mas lalong iba ang ruta ng jeep na sinasakyan namin patungo sa school. Nagtuloy-tuloy na siya papasok ng bahay.

Lakad-takbong tinungo ko ang gate at sa halip na tawagin si Teacher Delaney. Binuksan ko ang gate at isinarado iyon pagpasok ko. Sa labas ko na lang pinarke ang bisikleta.

“Teacher Del?” wika ko habang bitbit ang eco-bag na may lamang bigas sa plastic bag. Iniluwa ng pinto si Melody, nakataas ang kilay.

“Anong ginagawa mo rito?” bulalas niya, nakasandal sa nakasaradong pinto.

Mula sa gilid ng bahay ay nakita naming hawak-hawak ni Teacher Delaney ang pandilig. Binaba niya iyon sa tiles at nagpalipat-lipat ng tingin sa ‘min.

“Kapit-bahay ko siya, Melody. Genesis, si Melody, pamangkin ko siya.” pakilala niya sa ‘min.

Kapwa nanlaki ang mga mata namin.

“Magkamag-anak po kayo ng babaeng ‘yan?”

“Nakatira ka rito?”

Teacher Delaney settled us on the sofa while we are processing this moment. Ibinigay ko sa kanya ang eco-bag na naglalaman ng bagong aning bigas.

Nasa magkabilang dulo kami ng sofa habang nasa one-seater na sofa si Teacher Delaney, katapat namin at nakangiti. Nag-aabang ng sagot namin kung bakit kami magkakilala. Si Melody ang nagsalita.

“Schoolmate ko po siya sa ANS. Pareho kami ng classroom sa RSD. Section A ako at Section 1\. Actually, nagkakilala kami dahil tinapakan niya ang recycled gown na suot ng representative namin noong third year. Hindi ko alam kung intentional or not. He ruined it.” kaswal na pag-amin niya. Naningkit tuloy ang mga mata ko nang wala sa oras.

“Sinabi ko na sa ‘yong hindi ‘yon sinasadya.” giit ko. Bumaling ako kay Teacher Delaney. Ngayon ko lang napansin na may salamin siyang suot at naka-bun ang buhok. “Siya po ‘yung ikinuwento kong mahilig mag stolen shots at kadalasan ako ang biktima niya. Paborito yata niya akong subject.”

“Ano? Kapal\!” singhal niya sa ‘kin. Magsasalita pa sana siya nang putulin iyon ni Teacher Delaney nang tumayo siya, hawak-hawak ang eco-bag.

“Usap muna kayo. May aasikasuhin lang ako sa kusina. Huwag n’yong paguhuin ang sala ko ha?” pagbibiro niya sa amin at nagtungo na sa kusina.

“Close kayo ni Tita?” nakataas ang kilay na tanong ni Melody. Bakit ba lagi ‘tong nagtataray sa ‘kin? Kahit wala naman akong ginagawa. Hindi ko naman sinasadyang madamay siya minsan sa mumunting disgrasya ko sa school.

Nagkibit-balikat ako. “Hindi masyado. Nagd-deliver ako ng tubig sa kanya tuwing Sabado. Iilan lang ang pagkakataong kausap ko siya. Ikaw? Sure ka bang pamangkin ka niya? Anghel si Teacher Delaney. Ikaw, may dalawang sungay. Magkaibang-magkaiba kayong dalawa.”

Hinampas lang niya ako ng napulot niyang unan na sinalo ko lang.

\*\*\*

“May ikukuwento ako sa ‘yo pero bago ‘yan, uuwi muna ako sa ‘min. May kukunin lang ako para naman may maipakita akong katibayan sa ‘yo. Dito ka lang.” paalam ko may Melody.

Tumayo ako mula sa pagkakaupo sa bato. Umarko lang ang kilay ni Melody na nakaupo lang sa damuhan. Matapos naming magkuwentuhan kanina sa bahay ni Teacher Delaney ay hinila ako ni Melody palabas upang umakyat ng burol na ilang metro lang ang layo sa bahay. Nasa baba namin ang sementadong daan at pawang mga damo at sa di-kalayuan ay nasisilayan namin ang sapa.

“Kuwento? Ano naman ang ikukuwento mo?” tanong niya sa ‘kin, bahagyang nakatingala. Napansin kong malapit siya sa Tita Delaney niya kaya naisip kong ibahagi sa kanya ang nalaman ko.

Ngiting-aso lang ang ibinigay ko sa kanya at pinagpag ang shorts ko. “Malalaman mo kapag dinala ko ang scrapbook.”

“Scrapbook?”

“Basta. Hintayin mo ako.”

“Siguruhin mo lang na babalik ka rito. Pag hindi, kakalbuhin kita.” banta niya sa ‘kin.

Bumaba ako ng burol at tinungo ang bisikleta ko na iniwan ko lang sa lilim ng puno. Sumakay ako roon at nagpedal pabalik ng bahay. Walang tao sa bahay ng makarating ako, tanda na umalis na si Tito upang magtrabaho. Si Kuya Carlo naman ay  
tiyak na pumasok na ng univ. Kinuha ko ang scrapbook at lumabas na ng bahay.

Inilagay ko iyon sa basket ng bisikleta at binalikan si Melody sa pinag-iwanan ko sa kanya. Nakita ko siyang kumukuha ng litrato sa paligid. Tumutok ang camera niya sa ‘kin. Kinawayan ko lang siya hawak-hawak ang scrapbook. Iniwan ko ang bisikleta ko sa puno at umakyat na ng burol.

“That looks like a hundred years old. Any moment, pagpipiyestahan na ‘yan ng bookworms.” Melody commented when she saw the scrapbook at a close distance. “Saan mo nakuha ‘yan?”

“Sa classroom ni Ma’am. Alam mo kung gaano kagulo ang room niya. Hindi na ngayon dahil nilinis namin ni Yael.” Inilahad ko sa kanya ang scrapbook. “May mga lumang litrato d’yan. Baka puwede mo pag-interesan.”

Tiningnan ko ang face expression niya nang paikliin ang mga pahina ng scrapbook. Mukha namang naaliw siya dahil alam kong mahilig siya sa vintage-quality na mga litrato. Doon na nagsalubong ang mga kilay niya nang makita ang litrato ng kanyang Tita.

“I am aware na alumni siya ng school natin pero wow, I never thought that she’s really a sunshine Delaney before. Hhmm? Is this Shiloh? Shit, kamukha mo siya.” she gaped at the pic. Palipat-lipat ang mga mata niya sa ‘kin at sa picture ng Papa ko.

“Siya si Shiloh Ferrer. Tatay ko ‘yan.”

“What?” she blurted out in disbelief. Pinameywangan ko siya at ipinilig ang ulo. Umupo ako sa tabi niya at sinulyapan ang litrato ni Teacher Delaney at Papa.

“Sa probinsiya ako nagbakasyon. Doon ko nakompirmang past lovers sila ni Teacher Delaney. Before that, inamin ng Tita mo sa ‘kin na ex-boyfriend nga niya ang Papa ko nang ipakita ko sa kanya ang scrapbook na iyan. Obviously, mukhang memento ng batch nila ‘yan na muntik nang ibaon sa limot. Sa pagkakaalam ko, ni hindi dumalo si Papa sa Alumni Homecoming nila. Sa mga panahong iyon, nailuwal na ako sa mundo at pamilya ang priority niya.” pagkukuwento ko sa kanya at binunot ang mga damong tumusok sa binti ko.

“Tita Delaney told me about her first love. Ikuwento niyang una niyang nakilala si Shiloh noong nasa highschool siya. She even said that she’s aware that somehow, may gusto sa kanya si Shiloh pero hindi niya masyadong in-entertain. Sinabi niyang hindi siya risk-taker. Loving Shiloh was a great risk she took. Do you ever wonder kung bakit hanggang ngayon, wala pa rin siyang asawa?” tanong ni Melody sa ‘kin. Umiling ako, ayoko ring ikompirma ang ideya’ng ‘yon dahil mukhang malabo at isa pa, noon iyon. Nagbabago ang damdamin ng tao. Her eyes squinted. “Are you thinking that my Tita was still carrying a torch for your father?”

“Not really.”

“Nang marinig ko ang kuwento ng first love niya, nagalit ako kay Shiloh, sa Papa mo. I mean, hindi deserve ng Tita ko si Shiloh para tratuhin siya ng ganoon. Sa tingin ko, si Tita ‘yung nag-aadjust sa sitwasyon. Tita was affected greatly. Sumugal siya sa Papa Shiloh mo, umaasang maaayos rin ang lahat. The timing is bad though, wasak si Shiloh ng mga panahong iyon at siya? Ni hindi niya inaming nahihirapan din siya. It took a toll on her mental and emotional health. She loved him greatly but it was too consuming for her. I assumed you heard from your father that she stayed away. That time, she’s in sanatorium.”

“Sanatorium?” She looked at me as a matter-of-fact. Lugar ‘yon kung saan nagpapagaling ang mga maysakit at kadalasan may problema sa isip.

“Uh-huh, you heard it right. She’s not the Sunshine Delaney all along. You see, she suffered from a mental illness that no one knows except her family. Maybe, even Shiloh didn’t know it.” Tumango ako bilang sagot matapos may patlang. “When she felt better, lumisan na siya sa sanatorium at hinarap ang bagong mundo. Nalaman niyang may anak na si Shiloh at nagka-asawa na rin. Tanggap na niyang hanggang doon na lang sila ni Shiloh o ng Papa mo. Ramdam kong takot na siyang mag-risk, takot kung may tatanggap sa kanya sa ganoong estado. Alam mo bang writer siya? She wrote their love story but it’s a happy ending, not the other ending in real life. Gusto mong mabasa? May copy si Tita Delaney.” Melody stood up and checked her wristwatch. She gazed at the sky. “Mukhang uulan ah.”

Sandaling may naalala ako sa ulan. “Ilang beses ko nang nakita ang Tita mong nagsasayaw sa gitna ng ulan.”

Ngumiti lang si Melody. “You weirded out, right?”

I shrugged my shoulders. Tumayo na rin ako upang sundan siya pababa ng burol. “Unusual lang sa ‘kin.”

“It was one of her therapy. Ang sumayaw sa gitna ng ulan especially when her favorite month came. December. By the way, December Rain ang title ng libro niya.”

Pinayagan kami ni Teacher Delaney na hiramin ang libro. May iba pa pala siyang published books bukod sa December Rain.

Binigay ni Melody ang number niya para matawagan ko siya kapag tapos na akong basahin ang libro.

\*\*\*

Palipat-lipat ako sa Talamban Campus at Main Campus dahil sa schedule ko at sa registrar ako naka-assign bilang isang student assistant. Tumigil na rin ako sa pagiging delivery boy ng water refilling station dahil nagd-demand ng oras itong kurso ko. Hindi na ako nakabisita kay Teacher Delaney at hindi ko pa naisoli ang libro niya kahit tapos ko nang basahin iyon noong nakaraang linggo.

Tin-ext ko si Melody na tapos na ako sa libro.

Dalawang araw na ang lumipas ay wala pa rin siyang reply. Sabagay, baka abala ‘yun magplano kung paano niya ako ilampaso sa ranking sa Department namin. Napaka-competitive talaga ng babaeng ‘yon.

Gumagawa ako ng assignment ko nang makatanggap ako ng mensahe kay Melody.

Magkita tayo sa Jollibee at 4 pm. I saw you a while ago. Nasa Main Campus ka. Ilibre mo ako.

Pagkatapos ng klase ko ay dumiretso na ako sa Jollibee. Nahuli ng ilang minuto si Melody na bahagyang hinihingal pa. As usual, medyo magulo na naman ang buhok niya at may dalang camera. Nilibre ko siya ng pagkain, hindi sa napipilitan lang ako. Siguro, gusto ko lang makabawi sa mga naging ‘kasalanan’ ko sa kanya.

“Seventy percent ay totoo, ‘yung thirty percent fictional kasama na ang kasal ng characters sa huli.” panimula ni Melody matapos lunukin ang nginunguya niyang burger.

“Kaya December Rain dahil madalas umuulan kapag nagkikita sila sa village. Ngayon ko lang nalaman na sa village pala talaga sila nagkita at ang bahay niya ngayon ay ang tirahan niya sa bakasyon at Christmas holidays. At ang sapa ay meeting place nila nang di sinasadya. So totoo ‘yun?” usisa ko at uminom ng Coke. Animo’y ugong na lang ang

Mahinang tumango si Melody. “Yes, at hula ko, ngayon mo lang nalaman na pamilyar ang Papa mo sa kung saan ka nakatira ngayon. Mostly, the scenes written in the novel was the good times. Noah’s experiences in real life is so dark kaya hindi na masyadong na elaborate. After all, you have to establish an almost perfect hero and let’s just say, hindi ganoon ang Papa mo. No offense.”

The thing about Melody, she didn’t sugarcoat her words. Ayaw talaga niya sa Papa ko para sa Tita niya kahit pa magkatuluyan ang dalawa. “Nagsisi ang Papa ko na nasaktan niya ang Tita mo. Until now, hindi niya alam ang tungkol sa nangyari sa Tita Delaney mo pero siguro nga, nakatadhana silang mahalin ang isa’t isa.”

She snorted and crossed her arms. “Mahalin pero hindi talaga nakatadhana. Kung nagkatuluyan sila? Aba, wala ka dito sa mundo, Genesis.”

Ngingiting napapailing na lang ako. “Partly, they grew apart not to mention the circumstances. Kung ako rin ang masusunod, gagawin ko rin ang ginawa ni Tito Roy na ilayo si Papa kay Teacher Delaney. I won’t let him destroy your Tita.”

“Good.”

“So ano, truce na tayo?” Tinaasan lang niya ako ng kilay. Inilahad ko ang kamay ko. “We will close their book now. It was all in the past. Kung ano man ang namamagitan sa kanila noon ay mananatiling alaala na lamang.”

Tinanggap niya ang pakikipagkamay sa ‘kin. “Okay, truce.”

\*\*\*

fin

